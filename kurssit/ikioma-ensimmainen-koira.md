---
title: "Ikioma ensimmäinen koira"
date: 2019-06-23
categories: 
  - "kurssit"
tags: 
  - "hoito"
  - "pennut"
  - "webinaari"
---

Meillä kaikilla on joskus ollut se ensimmäinen koira - se jonka kanssa tehtiin kaikki virheet, ja jolta opittiin kaikkein eniten. Silti on vielä olemassa ihmisiä, joilla ei vielä ole koiraa koskaan ollut - ja tämä kurssi on suunnattu heille. Jutun tavoitteena on saada oppija ymmärtämään, millainen koira omaan elämäntilanteeseen sopii, ja mitä sen kanssa eläminen jatkossa tarkoittaa. Koiran hankkiminen muuttaa elämää - joten tarkoituksena on auttaa valmistautumaan koiran tuloon.

<!--more-->

https://www.youtube.com/watch?v=N6XZkaCNcKU

Videoluennoilla käydään läpi, mitä asioita kannattaa ottaa huomioon, kun valitsee itselleen ja perheelleen koiraa. Käsitellään hiukan rotutyyppien ominaisuuksia eri näkökulmista, mahdollisia paikkoja hankkia koira, ja niitä rajoitteita, joita elämäntilanne tuo mukanaan. Koiran valinta ei tapahdu pelkän söpön ulkonäön perusteella, vaan koiran tulee sopia arkeen, jotta koira voi hyvin ja elämä sen kanssa on mahdollisimman antoisaa.

Kurssilla esitellään myös koirakodin pelisäännöt, tehdään oikean rodun valintaa helpottavia kysymyksiä ja mietitään, mitä tulevaa pentua varten tarvitsee hankkia ja miksi. Myös rescue- ja kodinvaihtajakoirista on joitakin huomioita, mutta pääasiassa luennon asioita voi soveltaa sellaisenaan kaikkiin koiriin iästä riippumatta. Koiran käsittely ja yleisimmät hoitotoimet käydään läpi, sekä joitakin vinkkejä, millä hoitotoimista saa turvallisia ja mukavia kummallekin osapuolelle..

## Mistä pentu ja millä perusteilla

Mietitään, onko perhe valmis koiraan, ja millaisia ominaisuuksia koiralta vaaditaan, varsinkin lapsiperheessä. Käsitellään myös ominaisuuksia ja rajoitteita, joita perheen rakenne saattaa rajoittaa. Koirasta ja perheestä tulee onnellinen vain, jos se on oikeanlaisessa perheessä, ja perheessä on selvät pelisäännöt.

Lisäksi pohditaan sitä, millainen on hyvä kasvattaja, ja mitä ovat ne kysymykset, joita pentua valitessa pitäisi käydä läpi, ennen kuin haksahdetaan söpöön pentuilmeeseen. Pennun valinta vaikuttaa koko perheen tulevaisuuteen - ja sitoo ja rajoittaa noin seuraavat kymmenen - viisitoista vuotta, mutta oikein valittuna ja koulutettuna koira on juuri sellainen perheenjäsen, mitä siitä toivottiin.

https://www.youtube.com/watch?v=c6hfy-C43o0

Koirakodin säännöt - tulosta vaikka jääkaapin oveen. Voitte myös muokata säännöistä oman versiosi, ja tehdä siitä laajemminkin sopimustyyppisen, koko perhettä koskevan sitoumuksen.

Kysymyskartta, jonka tarkoitus on johdatella sinua oikeanlaisen koiran valintaan. Klikkaa kuvaa, käytä zoomia (CTRL + tai CTRL-), ja aloita eteneminen alareunan keltaisesta laatikosta.

Voit tallentaa kaavion suoraan tai ladata sen täältä:

\[download id="149179"\]

[![koiran valinta](images/koiran-valinta.svg)](https://www.katiska.eu/wp-content/uploads/2016/02/koiran-valinta.svg)[![koiran valinta - millainen koira](images/koiran-valinta-millainen-koira-1024x802.jpg)](https://www.katiska.eu/wp-content/uploads/2016/02/koiran-valinta-millainen-koira.jpg)

Roturyhmiä ei ole käsitelty kovin syvällisesti, ja kaikkien osalta edes lyhyt esittely ei mahtunut kuvaan. Kennelliiton roturyhmät ja niiden alaiset rodut tarkempine rotumääritelmineen ja kuvauksineen löytyvät [täältä.](http://www.kennelliitto.fi/koirat/koirarodut-ja-rotumaaritelmat)

**Suositus**: [Älä yllätä kasvattajaa](https://www.katiska.eu/tieto/koira-kasvava-pentu/ala-yllata-kasvattajaa/)

## Hankinnat koiralle

Jokainen koira tarvitsee joitakin varusteita - harrastuksen ja hifistelyn tasosta riippuu, kuinka paljon. Tällä luennolla käydään läpi erilaisia varusteita, vaihtoehtoja ja niiden ominaisuuksia, eikä niistä mikään ole ainoa oikea ratkaisu. Lisäksi luennolla tupsahtelee pieniä vinkkejä pennun käsittelyyn ja sen kanssa toimimiseen, jotta arki olisi mahdollisimman sujuvaa.

https://www.youtube.com/watch?v=YR1UhQw5If0

Jokainen koira tarvitsee:

- pannan ja hihnan
- vähintään kaksi kuppia
- ruokaa
- leluja
- pedin
- välineet turkin ja kynsien hoitoon

Jos pentu matkustaa autossa, se tarvitsee myös siihen tarkoitetut turvavälineet - turvavyövaljaat, autoon kiinnitettävän häkin tai koiraverkot.

**Suositus:** [Pennun ruoka ja kasvu](https://www.katiska.eu/tieto/koira-kasvava-pentu/pennun-ruokinta-ja-kasvu-2/)

**Mietityttääkö pennun terveellinen ja turvallinen ruokinta?** Osta e-kirja [Koiran Ravitsemuksen ABC: Pennun ruokinta](https://store.katiska.info/tuote/koiran-ravitsemuksen-abc-pennun-ruokinta/) avuksi.

[![](images/koiranpennun-ruokinta-ekirja.png)](https://store.katiska.info/tuote/koiran-ravitsemuksen-abc-pennun-ruokinta/)

## Turvallinen koti ja sisäsiisteys

Koira, ja varsinkin pentukoira, asettaa vaatimuksia asumiselle. Yleensä jokainen pentu tuhoaa jotain, toiset enemmän ja toiset vähemmän. Tuhotöitä voi kuitenkin ehkäistä, ja koiran asumisesta tehdä turvallisempaa, kun valmistelee kodin hyvin tulevaa pentua varten.

Sisäsiisteyden opettamisen kannalta on hyvä, että koiralla on käytössään rajattu tila, jossa se saa oleskella. Koira ei mielellään tee tarpeitaan pesäpaikkaansa, joten kun pedin ympärillä on rajallisesti tilaa, koira haluaa muualle pissalle - ja tässä kohtaa sinulla on mahdollisuus napata pentu kainaloon ja kipaista ulos. Kesäaikaan pennun sisäsiistiksi opettaminen on helpompaa, kun ulkona tulee oltua muutenkin paljon.

Koiraa varten rajatussa tilassa kannattaa kiinnittää huomiota materiaaleihin - on hyvä, jos koira ei pysty syömään mitään ruuaksi kelpaamatonta. Seinien cyproc on monien koirien mielestä aivan vastustamattoman herkullista, joten kipsilevyseiniä on hyvä suojata esimerkiksi kompostiverkolla. Lattialla on hyvä olla kosteudenkestävä materiaali, ja akuuttia pissahätää varten paperi tai muu pisualusta. Myös sähköjohdot on syytä suojata koteloilla tai vetää siten, että ne eivät ole koiran ulottuvilla. Jos koiran oma tila on keittiössä, muistathan varmistaa, että myös liesi on turvallinen.

Aivan kuten ihmislapsella, koiranpennullakin suu on ensisijainen tapa tunnustella asioita. Koiralle opetetaan asioista luopumista ja irtipäästämisestä heti ensimmäisistä päivistä lähtien. Varsinkin, kun luopumista opetellaan vaihtamalla johonkin luvalliseen, koiralapsi oppii erottamaan asioita, joihin se saa koskea, ja joihin ei. Muista kehua onnistumisesta. Varsinkin hampaiden vaihdon aikaan koiralla on hyvä olla jotain luvallista järsittävää, ikenien kutinaa ei voi oikein lievittää muuten, kun hankaamalla niitä johonkin. Myös koiranpentu suosii todennäköisesti viileitä puruleluja - kokeile vaikka jäisiä rustoja - mutta muista kohtuus määrissä.

1. Ulos tehdyistä tarpeista kehutaan aina.
2. Koirat mieltyvät herkästi tiettyyn paikkaan - jos on tärkeää, että tarpeet tulevat tehdyksi, vie koira sellaiseen paikkaan, johon se on tehnyt tarpeensa ennenkin.
3. Liikuta koiraa erilaisilla alustoilla - ei ole järkevää opettaa tekemään koiraa tarpeitaan ainoastaan yhdelle alustamateriaalille. Siitä voi kehittyä myöhemmin ongelma.
4. Ennaltaehkäise vahingot sisällä
    
    - Ulos aina syömisen jälkeen
    - Ulos aina juomisen jälkeen
    - Ulos aina leikkimisen jälkeen
    - Ulos aina nukkumisen jälkeen
    - Jos edellisestä ulkoilutuksesta on pitkä aika, kanna pentu ulos - jos et nappaa pentua syliin, pisut ehtivät todennäköisesti lattialle
    - Kotona suoja-alustan kannattaa olla sellainen, joka ei ime nestettä - kintuille roiskiminen on monien koirien mielestä epämiellyttävää
5. Pidennä välejä sen mukaan, mitä pentu kestää. Mitä harvemmin pentu pääsee pissaamaan sisälle, sitä vähemmän sisälle pissaaminen käytöksenä vahvistuu.
6. Älä rankaise.
7. Siivoa vahinkopaikat erityisen huolellisesti hajuja neutraloivalla aineella

Näillä ohjeilla pitäisi päästä jo pitkälle.

## Koiran käsittely ja kynsien leikkaaminen

Videolla käydään läpi kynsien leikkaaminen ja koiran käsittelyä yleisellä tasolla. Otsikkona onkin leikkisästi kamasutra - erilaisissa asennoissa on helpompaa hallita erityylisiä koiria, ja tehdä erilaisia toimenpiteitä. Mitä tahansa teetkin, yritä tehdä siitä koiralle mukavaa, mutta ennen kaikkea muista turvallisuus. Jos koira on arka, epävarma ja pelokas, tai oppinut käyttämään hampaitaan, se voi protestoida myös hoitotoimia puremalla. Kuonokoppa tai kuonopanta on hyvä ratkaisu, joka tekee vastahakoisenkin koiran hoitamisesta turvallisempaa - joskaan ei aina silti helpompaa.

https://www.youtube.com/watch?v=6yt8G6DE1gE

## Ennaltaehkäisevä terveydenhuolto ja varautuminen

Koiran omistaminen tuo mukanaan myös sellaisia toimenpiteitä, joita on hyvä opetella. Jotkut tilanteet vaativat myös varautumista - elämä koiran kanssa helpottuu huimasti, kun tietyt asiat on mukana matkalla tai kaapissa valmiina odottamassa. Kun koira sairastuu tai loukkaantuu akuutisti, se tapahtuu yleensä metsän keskellä ja perjantai- tai sunnuntai-iltana, kun päivystävää eläinlääkäriä ei saa millään kiinni, eikä apteekit ole auki.

https://www.youtube.com/watch?v=CdH1X0t1\_8Q

**Varaudu näillä:**

- ripulin hoitoon joku valmiste
- särkylääke, joka sopii koiralle
- kyypakkaus - ei käytetä yleensä kyyn puremaan, vaan allergisiin reaktioihin
- sidetarpeet
- nopea, digitaalinen kuumemittari + suojuksia (lämpö mitataan takapuolesta, normaalilämpö on 38-39 astetta)
- desinfiointiaine
- hiilitabletit
- 3% vetyperoksidiliuos
- punkkienpoistoväline: rauta, lasso tai pihdit
- tylppäkärkiset sakset
- [Parafiiniöljy](https://www.katiska.eu/tieto/itsehoito/parafiinioljy/) ja peräruiskeet - ummetuksen hoitoon

Näillä pärjäät jo pitkälle, ja suurin osa varustuksesta on syytä pitää mukana myös reissussa. Omalta lääkäriltä kannattaa myös kysyä tarpeen vaatiessa hoito-ohjeita tilanteisiin, joissa ollaan kaukana sivistyksestä. Kun asian ottaa puheeksi eläinlääkärin kanssa etukäteen, voi saada lisää vinkkejä varautumiseen. Ja kun on varautunut parhaalla mahdollisella tavalla, ja tietää, miten kannattaa toimia, saa myös usein pelattua lisää aikaa, jotta ehtii lääkäriin ajoissa.

**Suositus:** [Koiran ensiapulaukku](https://www.katiska.eu/tieto/itsehoito/koiran-ensiapulaukku/)

**Suositus:** [Koiran ensiapu metsässä](https://www.katiska.eu/tieto/itsehoito/koiran-ensiapu-metsassa/)

## Sukupuoli, sterilaatio ja kastraatio

Koiran sukupuolella on käytön kannalta usein varsin vähän merkitystä. Kummallakin sukupuolella on ominaisuutensa, joita kannattaa miettiä jo koiraa hankkiessa. Jos koiralla ei ole kuitenkaan jalostuskäyttöä, tai siitä halutaan vaivaton, kuulee usein suositeltavan sterilointia tai kastraatiota. Toimenpide on melko turvallinen koiralle, ja pääsääntöisesti siitä toivutaan hyvin. Hormonittomana eläminen vaikuttaa kuitenkin koiran koko elämään, ja osa haitoista ilmenee vasta myöhemmällä iällä. Kaikille haittoja ei kuitenkaan tule lainkaan.

Leikkaamisen vaikutuksia kannattaa pohtia, ennen kuin ryntää leikkauttamaan koiran. Jos on odotettavissa, että leikkaamisesta onkin vain haittaa, onko valmis elämään myös sukupuoltaan ilmentävän koiran kanssa - ja kumman sukupuolen ominaisuuksista pitää enemmän.

https://www.youtube.com/watch?v=uXPdGwUzPR8

## Sukupuolille tyypillisiä ominaisuuksia

**Narttu**

- on luonnostaan usein ahneempi kuin uros
- oppii ehkä hiukan hitaammin sisäsiistiksi
- sen mielialat vaihtelevat hormonikierron mukaan
- hormonikierto vaikuttaa harrastamiseen
    
    - Useimmille treenikentille ei ole asiaa ainakaan kolmeen viikkoon juoksun alusta
    - Hormonaaliset muutokset löysyttävät sidekudoksia - lisää tapaturmien riskiä
- on usein yhteystyöhaluinen ja rauhallinen
- ei pysähtele lenkillä kuin tarpeilleen
- on harvemmin aggressiivinen toisille nartuille

**Uros**

- on yleensä toimintatavoiltaan suoraviivainen
- kiinnostuu nartuista
- kasvaa hiukan kauemmin
- nostaa koipea
- saattaa olla reviiritietoisempi ja urosagressiivinen

\[table id=265 /\]

## Koirakodin pelisäännöt

Toimiva arki muodostuu koiran kanssa johdonmukaisuudesta ja riittävästä liikunnasta. Kun yhteiset pelisäännöt ovat selvät, koiraa kohdellaan perheessä johdonmukaisesti ja se saa riittävästi liikuntaa, koti pysyy ehjänä ja arki on kaikkien kannalta turvallista. Näiden asioiden tulisi olla selviä perheenjäsenille, mutta myös vieraille sääntöjä on joskus tarpeen terottaa. Näiden sääntöjen lähtökohta on suunnittelu - jokaiseen perheeseen täytyy luoda omat sääntönsä, ja sinkkutaloudessa sääntöjä tarvitaan huomattavasti vähemmän, kuin tässä on esitetty. Tärkeintä on luoda rutiinit liikunnan ja ruokinnan suhteen.

1. Kun koira nukkuu, syö tai juo, sitä ei häiritä.
2. Koiraa ei ruokita pöydästä.
3. Koiralle ei anneta ylimääräisiä tai ilmaisia herkkuja.
4. Koiran kanssa käytetään johdonmukaisia käskyjä - "Istu!" tarkoittaa sitä joka ikinen kerta, eikä vain esimerkiksi joka toinen. Käskyn tottelematta jättäminen ei myöskään riipu siitä, kuka sen sanoo, vaan jokaisen perheenjäsenen käskyjen on mentävä läpi.
    
    - Käskysanat kannattaa kirjata ylös, tarpeen vaatiessa myös niiden kriteerit, eli se, milloin koira on tehnyt oikein.
    - Lapsille kannattaa myös korostaa, että koiran turha käskyttäminen on kiellettyä. Käskyjen käyttö sopii tiettyhin tilanteisiin, ei joka paikkaan.
    - Jokainen uusi käsky tulee kouluttaa koiralle! Jos et osaa, pyydä apua. Pelkkä käskysana ei tarkoita koiralle vielä mitään.
    - Kun liikutaan porukassa, koiraa käskyttää se, jolla on hihna. Ei kukaan muu.
    - Kaupunkilalueilla koiran kakat kerätään aina.
5. Miten suhtaudutaan vieraisiin? Voiko kotiin tulla lasten kavereita ilman vanhempien läsnäoloa? Onko koiralla rajattu tila, jossa se on, onko lapsilla lupa päästää koira pois sieltä?
    
    - Koiran perusluonne - vahtiviettinen koira ei välttämättä pidä vieraista
    - Kovin riehakas koira voi olla tottumattomalle pelottava
    - Iso koira voi kaataa pieniä ihmisiä
    - Kiltilläkin koiralla on ärsytyskynnys - osaavatko lapset tulkita koiran eleitä?
6. Jokainen perheen ihmisjäsen vastaa koiran liikunnasta omalta osaltaan. Koiran aktiivisuustasosta riippuen koira vaatii tunnin verran leppoisaa menoa, tai useita tunteja reippaampaa liikuntaa.
    
    - Aamulenkki - kuka menee myöhään töihin, tai on aamuvirkuin? Pääseekö joku harrastamaan koiran kanssa aamulla? Hoituuko esimerkiksi tarhaan tai kouluun saattaminen samalla reissulla?
    - Iltapäiväpissatus - pystyykö perheen mahdollinen nuoriso-osasto käyttämään koiran koon puolesta pissalla, vai voidaanko koira vain laskea pihalle? Onko lähellä naapuri tai muu soveltuva pissattaja, jos oman perheen päivä venyy?
    - Iltalenkki - yleensä päivän pitkä lenkki, kun on tultu töistä. Kuka hoitaa minäkin viikonpäivänä?
    - Iltapissatus - usein vasta lasten nukkumaanmenon ja koiran iltaruuan jälkeen.
7. Ruokinta - mitä koira syö ja milloin se syö, millaiset ruokintarutiinit koiralla on?
    
    - Koira tarvitsee ruokaa vain kerran tai kaksi päivässä.
    - Liikunta aina ennen ruokaa
    - Ruokaa täytyy odottaa nätisti
    - Ruokaä-aikojen ei tarvitse olla säännölliset, mutta ruoka täytyy saada nenän eteen päivittäin.
8. Vesi - kuka huolehtii vesikipon täytön ja puhdistuksen? Tehdään vähintään kerran päivässä.
9. Mitä tehdään, jos koiran kanssa tulee ongelmia? Jos perheessä ei ole keskustelukulttuuria, sellainen on rakennettava viimeistään nyt. Kouluttajat eivät kouluta koiraa, vaan sen perhettä, eivätkä ne ratkea, jos koko perhe ei niihin sitoudu.

Pentuajalle on myös omat juttunsa:

1. Ruokaa saadaan useammin, myös hätä on silloin useammin.
2. Kun pentu on syönyt, juonut, leikkinyt tai nukkunut, se viedään ulos. Joitakin viikkoja myös öisin.
3. Pentu väsytetään aina ennen, kuin se jää yksin kotiin, ja aloitetaan lyhyistä yksinoloista.

Nämä säännöt voit kopioida tekstinkäsittelyohjelmaan, ja muokata niistä omanlaisesi. Vuoroista voi tehdä myös taulukon - vain taivas on rajana. Voit kertoa perheenne ratkaisusta kommenteissa, sillä yhtä ainoaa tapaa ei ole. Tarpeen vaatiessa sääntöjä pitää myös muuttaa.

## Kysyttävää?

Heräsikö kysymyksiä tai ajatuksia? Kommentointi on auki. Jos tarvitset henkilökohtaista apua pentusi kanssa, oli kyse sitten hoidosta tai ruokinnasta, niin anna ammattilaisten neuvoa ja auttaa. Varaa aika [Katiskan puhelinneuvonnasta](https://store.katiska.info/tuote/puhelinneuvonta/):

[![](images/koiran-ruokintaneuvonta.jpg)](https://store.katiska.info/tuote/puhelinneuvonta/)
