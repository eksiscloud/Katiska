---
title: "Koiran ruokinta: Perusteet"
date: 2019-06-18
categories: 
  - "kurssit"
tags: 
  - "ruokinta-perusteet"
  - "tarve"
  - "webinaari"
---

Ihmiset kokevat koiran ruokinnan olevan vaikeaa. Se johtunee siitä, että ei tiedetä paljonko koira tarvitsee vitamiineja tai mineraaleja, tai miten erilaiset ruuat ja ruokintatavat aidosti eroavat toisistaan. Puretaan tätä epätietoisuutta aihetta koiran ruokinnan perusteet käsittelevän webinaarin avulla.

<!--more-->

Luento perustuu kolmeen osa-alueeseen:

- miksi koiraa ruokitaan
- mitä ruokaa koiralle täytyy antaa
- miten koiraa ruokitaan

Lisäksi saat hieman lisämateriaalia, joka avannee hieman lisää muutamia yksityiskohtia. Mutta aloita luennon introsta:

https://youtu.be/YjwchCjT8HM

Jos halut ladata luennon havainnekartan yhtenä isona PDF:nä, saat sen tästä:

\[download id="148801"\]

Tärkein peruste ruokinnassa on, että koira määrää ruokinnan. Varsinkin silloin kun yritetään toteuttaa jotain tarkkaa ruokintaideologiaa, niin koiraa pakotetaan ruokintaan. Ostetaan jotain ruokaa muilla perusteilla kuin koiran aidoilla tarpeilla sekä vaatimuksilla. Se, että koira usein sopeutuu mihin tahansa ruokintaan kertoo koirasta, ei ruuasta. Jos koira tulee toimeen ruuallaan, niin aidosti on aivan se ja sama mitä antaa. Mutta jos opetellaan alusta asti eräällä tavalla väärä marssijärjestys, niin ongelmien ratkaisu vaikeutuu - pelkästään siksi, että ollaan totuttu ajattelumaailmaan, jossa koiran on sovittava ruokintaan. Silloin ei osata enää esimerkiksi luopua kuivamuonista tai pidetään raakaruokintaa ainoana mahdollisena tapana ruokkia koiraa.

Luennolla selvennetään ja selvitetään perusteet ja mitä mikäkin asia tarkoittaa.

Suositus: [Ruokinnan idea](https://www.katiska.eu/tieto/kurssit/ruokinnan-idea/)

Suositus: [Raakaruokinnan suunnittelu](https://www.katiska.eu/tieto/koira-ruokinta-liha/koiran-raakaruokinnan-suunnittelu/)

Jos sinulle tulee jotain yleistä kysyttävää tai kommentoitavaa, niin voit käyttää siihen sivun kommentointia tai mennä Katiskan [Meta-foorumille](https://foorumi.katiska.eu/).

## Ruokinnan perusteet: Miksi koiraa ruokitaan

Luento pyrkii avaamaan kysymystä _miksi asioita tehdään kuten tehdään eri ruokintatyyleissä_.

https://www.youtube.com/watch?v=GSUKkKJPCmI

Ruokintaa määrää aina kaksi asiaa:

- toiveet
- tarpeet

Toiveiden ja tarpeiden ero on selvä. Toive on asia, josta voidaan joustaa. Tarve on ehdoton. Esimerkiksi ruuan ostopaikka, ja aika usein myös merkki, on toive. Koiran vaatimus saada riittäväsi kaloreita on tarve. Ruoka voidaan ostaa muualta ja jopa vaihtaa ruokamerkkiä, mutta jos koiralle antaa liian vähän ruokaa, tai liian rasvatonta ruokaa, niin koira laihtuu ja voi hetken kuluttua erittäin huonosti.

Toiveiden akselille menevät myös osa ruokintaideologiat, ns. uskomusruokinnat. Valitettavasti osa yleisemmin hyväksytyt lisät, kuten maitohappobakteerit, menevät myös uskojen puolelle.

Tarpeet ovat muuttuvia, ainakin jossain määrin. Pentujen ruokinta on hieman erilaista kuin aikuisen. Työ määrää aikuisen ruokintaa hyvinkin vahvasti, jolloin sohvalla laiskotteleva syö eri tavalla kuin harrastava ja aktiivinen. Hyvä nyrkkisääntö perusruualle on, että koira ei saa laihtua. Sairaudet vaikuttavat erittäin paljonkin ruuan koostumusta.

Aivan riippumatta mitä ruokintatapaa käytetään (kuivamuonat, 50/50-ruokinta, raakaruokinta, puurot...), niin koiran on aina saatava samat ravintoaineet aivan samoissa määrissä. Ruokintatapa määrittelee miten ruokaa on käsitelty ja miltä se näyttää, ainoastaan raaka-aineet ja niiden ravintosisältö on oleellista.

Suositus: [Pennun ruokinta ja kasvu](https://www.katiska.eu/tieto/koira-kasvava-pentu/pennun-ruokinta-ja-kasvu-2/)

Suositus: [Eliminaatio käytännössä](https://www.katiska.eu/tieto/koiran-allergia-hiiva-iho/allergisen-koiran-eliminaatio-kaytannossa/)

## Ruokinnan perusteet: Miten koiraa ruokitaan

Luento avaa aihetta _miten ravitsemus toteutetaan eri ruokintatyyleillä_.

https://www.youtube.com/watch?v=Eoc54h7nwJo

Ravintosisällön suhteen murehditaan melkoisen usein niinkin perustason asiaa kuin miten koiraa ruokitaan. Se on juurikin niin helppoa kuin ajatellaan: laitetaan ruoka kuppiin > laitetaan kuppi koiran eteen.

Jos ruokinta ruokintana tuntuu vaikealta, niin kannattaa pysähtyä hetkeksi aikaa miettimään miksi tekee niin kuin tekee. Jos koira on ahne, niin ei syömistä tarvitse hidastaa - ellei se aiheuta aitoa ongelmaa, kuten vaikka närästystä.

**Ruokintatavat** määräävät ruuan eräällä tavalla ulkoisia rajoja:

- suurin osa koirista tulee toimeen kuivamuonilla, joka on sellaisenaan täysravintoa. Sen rajoitteet ovat muuttumattomuudessa.
- raakaruokinta on juuri niin hyvää tai huonoa kuin mitä omistaja haluaa. Se vaatii hieman enemmän osaamista ja viitsimistä, mutta ei paljoa. Raakuus ei anna mitään, vaan ainoastaan helpottaa omistajan elämää. Aidosti pitäisi puhua lihapohjaisesta ruokinnasta (mutta hakukoneet eivät tunnista sitä, eikä kukaan hae Googlesta liharuokintaa...)
- 50/50-ruokinta on ehkä eniten kasvava tapa ruokkia koiraa. Sekoitetaan kuivamuonaa ja lihaa, jolloin otetaan molemmista hyvät puolet ja minimoidaan heikkoudet. Helppo ja turvallinen tapa ruokkia, jossa ainoa vaatimus on hahmottaa kuivamuonan minimimäärä, jos ei halua käyttää ravintolisiä.
- Puurot ovat kuin itsetehtyä märkää kuivamuonaa, mutta kuivamuonissa on parempi ravintosisältö. Alkuperäinen Yrjölän puuro on hyvin kaukana hyvästä ruokinnasta. Jos puuroihin lisätään samat lisät kuin raakaruokinnassa, niin siitä saa riittävän ruokinnan - mutta lihan vaje kiusaa. Puurot ovat myös työläs. Puurot saattavat silti olla toimivaa sairasruokintaa.

**Ruokintakerrat**, kerran vai kaksi päivässä, on sinällään merkityksetön asia. Ainakin niin kauan kun se on omistajan haluama asia, ei esimerkiksi koiran sairaudesta johtuva pakko. Silti yhdessä ruokinnassa on määrättyjä etuja.

**Ruokinta-aika** kannattaa aina ajoittaa omiin rutiineihin sopivaksi. Ja se voi jopa muuttua päivittäin tai viikottain. Aika monet vuorotyöläiset muuttavat koko ajan, jos eivät pysty nakittamaan muita perheenjäseniä työhön. Mutta useimmille koirille ilta on toimivin.

Suositus: [Koiran haimatulehdus](https://www.katiska.eu/tieto/koira-sairaus-elimet/sairas-haima-koiran-haimatulehdus/)

## Ruokinnan perusteet: Mitä tarvitaan koiran ruokaan

Viimeiseksi keskustellaan aiheesta _mitä tarvitaan eri ruokinnoissa_.

https://youtu.be/0R9aVEP-4Jw

Monipuolinen ja vaihteleva liikkuminen auttaa koiraa käyttämään ruuan hyväkseen. Puhumattakaan, että rasitus auttaa vähentämään suolistosairauksien ja allergioiden riskiä. Liikunta ja rasitus ei kuitenkaan tarkoita samaa kuin laihdutuskuuri. Ainoastaan sairaalloisesti ylipainoisia laihdutetaan - unohdetaan aktiiviset kilpakoirat, koska niiden tarpeet ovat muutoinkin erilaiset.

**Kuivamuonat** ovat täysravintoa, joten niihin ei periaatteessa tarvitse lisätä mitään. Oleellisin asia, johon kiinnitetään huomiota, on rasvaprosentti. Rasvaisempaa, jos meinaa laihtua. Rasvattomampaa, jos lähtee lihomaan. Kuivamuonan on myös sovittava koiran vatsalle, ja tässä on ruokamerkeissä todella paljon eroja. Kuivamuonan sopiminen on täysin koirakohtainen asia, eikä sitä voi tietää muiden koirakoiden kokemusten mukaan.

Suositus: [Kuivamuonien FAQ: Perusteet](https://www.katiska.eu/tieto/koira-kuivamuona-taysruoka/kuivamuona-faq-perusteet/)

**Raakaruokinnassa** eli lihapohjaisessa ruokinnassa joudutaan suunnittelemaan ruuan ravintosisältö. Ruuan on annettava samat asiat kuin kuivamuonan, joka tarkoittaa aidosti, että kaikkien ruokien on täytettävä samat ravintovaatimukset - eräällä tavalla tehdään koiralle sopiva lautasmalli samoin kuin ihmisille. Tyypillisiä pakollisia lisiä ovat maksa (A-vitamiini), kalsium, D-vitamiini, sinkki, merilevä tai suola (jodi) ja E-vitamiini. Lihojen laatuun on pakko kiinnittää hieman huomiota, aivan kuten kuivamuonissakin. Liha nimenä ei ole automaattisesti merkki hyvästä laadusta, aivan samoin kuin kuivamuona ei automaattisesti tarkoita huonoa laatua.

Suositus: [Kolmen minuutin raaka](https://www.katiska.eu/tieto/podcastit-vlog/63-kolmen-minuutin-raaka/)

Suositus: [Raakaruokinnan suunnittelu](https://www.katiska.eu/tieto/koira-ruokinta-liha/koiran-raakaruokinnan-suunnittelu/)

Suositus: [e-kirja ABC: Koiran raakaruokinta](https://store.katiska.info/tuote/koiran-ravitsemuksen-abc-koiran-raakaruokinta/)

\[download id="63759"\]

**50/50-ruokinta** on helppo tapa ruokkia siksi, että periaatteessa ainoat tarvittavat lisät ovat sinkki ja D-vitamiini, eikä koira kuole, vaikka nekin unohtaisi. Ruokintaa ei tarvitse sen enempää laskeskella. Kuivamuonaosuus antaa vitamiinit ja hivenaineet, ja lihasta saadaan proteiini ja rasva. Kuivamuonan määrää joutuu hieman miettimään, mutta jos sitä antaa vähintään kolmasosan säkin suositusannoksesta ja enintään puolet, niin ollaan turvallisissa määrissä.

Suositus: [50/50-ruokinta: FAQ](https://www.katiska.eu/tieto/ruoka/koiran-50-50-ruokinta-faq/)

**Puurot** eivät ole järkevä tapa ruokkia tervettä koiraa. Sairaiden koirien kanssa kannattaa käyttää ammattilaista miettimään puurojen tarve ja mitä sinne on lisättävä.

## Kysyttävää?

Jos sinulle heräsi kysymyksiä, niin voit esittää niitä käyttämällä alempaa löytyvää kommentointia tai suunnata Katiskan [Meta-foorumille](https://foorumi.katiska.eu/). Jos jotain kysymystä alkaa tulla säännönmukaisemmin, niin koostan niistä usein kysyttyjen kysymysten listan.

Tarkemmissa juuri sinun koirasi hoitoon ja ruokintaan liittyvissä asioissa sinun kannattaa [varata puhelinaika](https://store.katiska.info/tuote/puhelinneuvonta/):

[![](images/koiran-ruokintaneuvonta.jpg)](https://store.katiska.info/tuote/puhelinneuvonta/)
