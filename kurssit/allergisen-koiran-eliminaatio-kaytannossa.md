---
title: "Allergisen koiran eliminaatio käytännössä"
date: 2019-06-21
categories: 
  - "kurssit"
tags: 
  - "allergia"
  - "eliminaatio"
  - "webinaari"
---

Eliminaatiota käytetään aina työkaluna, kun yritetään selvittää ruuan, ympäristön tai elämän vaikutusta koiran sairauksiin. Se on vain tapa selvittää onko jokin määrätty erillinen ruoka-aine aiheuttamassa ongelmia. Se ei aidosti ole luotettava diagnoosin antava väline. Tarkoitus aidosti on karsia sopimaton ruoka ja löytää sopiva yksinkertaisin ravinto. Sitä ei vain aina tulla ajatelleeksi, vaan keskitytään vain ruoka-aineiden lisäämiseen, ja keskitytään oletukseen ruoka-aineallergiasta.

<!--more-->

Webinaarissa _Eliminaatio käytännössä_ selviteltiin mistä eliminaatiossa on aidosti kyse ja mitä siinä on huomioitava. Varsinaista kaikille sopivaa patenttiratkaisua on mahdotonta tarjota, koska tehtävä työ ja aito tapa toteuttaa eliminaatio riippuu täysin koirasta ja millaisia oireita sillä on. Esitellään tapa miten eliminaatiota lähdetään rakentamaan ja mitä siinä pitää huomioida.

Luennolla ei  sen syvemmin takerruta koiran mahdollisen allergian syntyihin syviin. Sen suhteen sinun kannattaa tutustua tarjottuihin Katiskan lisämateriaaleihin.

## Webinaari koiran eliminaatiosta

Ääni ei ole synkassa kuvan kanssa, syy ei siis ole laitteistossasi. Mutta älä huoli, ei naamaani tarvitse kovin montaa minuuttia katsoa.

https://www.youtube.com/watch?v=Rhqp6q-vyzk

Voit ladata webinaarin _Koiran eliminaatio käytännössä_ havainnekartan tästä:

\[download id="149025"\]

## Lyhyesti

Suositus: [Allergia pähkinänkuoressa](https://www.katiska.eu/tieto/koiran-allergia-hiiva-iho/koiran-allergia-pahkinankuoressa/)

Suositus: [Allergia](https://www.katiska.eu/tieto/koiran-allergia-hiiva-iho/allergia/)

Suositus: [Ruokinnan idea](https://www.katiska.eu/tieto/kurssit/ruokinnan-idea/)

Syy miksi eliminaatiodieetti aloitetaan koiralle, ei ole oletetun allergian aiheuttajan löytäminen. Aito syy on löytää ruoka, jolla oireet lieventyvät tai poistuvat. Sairauksia on yhtä monta kuin koiriakin, mutta eräällä tavalla usein ruokiin liitettyjä yleisiä syitä ovat

- närästys
- hiiva
- hotspot
- hilseily
- IBD/IBS (suolisto-oireet)
- muuta ruuansulatuksen ongelmat

Kun suunnittelee eliminaation aloittamista, niin aivan ensimmäiseksi ruuasta poistetaa, jos mahdollista,

- lisätyt öljyt ja liika rasva (kalaöljy, kasviöljyt/rasvahappolisät, ihrat, possu)
- rustot ja luut (myös ruokaan jauhetut)
- merilevä

Mahdollisten perussairauksien, kuten IBD tai gastriitti, merkitys mietitään ja selvitetään. On täysin turha aloittaa eliminaatiota, jos koira tarvitsee kortisonia.

### Eliminaation perustermit

Yleisesti viljelty käsitys eliminaatiosta on, että lisätään vuorotellen uutta proteiinia ja hiilihydraattia ja katsotaan, koska koiran oireet pahenevat. Tuo on käsitetasolla virheellinen, sekä aidosti mahdoton toteuttaa.

Käsitetason virhe tulee siitä, että yksittäistä proteiinia on mahdotonta lisätä, ellei käytetä urheilulisäravinteita. Samaten uuden hiilihydraa'tin lisääminen on mahdotonta, ellei lisätä puhtaita sokereita ja niitä ei montaa edes ole. Tämä on tuonut mukanaan amerikkalaisen, ja totaalisen väärän, tavan kutsua lihoja proteiiniksi ja mitä tahansa kasvikunnan edustajaa hiilihydaatiksi. Kyse ei ole pilkuntökkimisestä, koska puhutaan aivan samanlaisesta virheestä kuin puhua maitohaposta, kun tarkoitetaan maitohappobakteereja, tai selittää rokotuksesta, kun koiralle on annettu ivermektiini-injektio. Mikä ihmeellisintä, niin eläinlääkärit ovat vahvasti vastuussa tästä väärien käsitteiden käytöstä.

Ruuat ovat aina paketteja ja jokaisessa on proteiineja ja hiilihydraatteja. Lihassa on molempia, myös perunassa on molempia. Kun puhutaan uuden proteiinin lisäämisestä, niin kuuluisi sanoa, että

- lisätään uusi ruoka-aine, joka mielletään lihaksi

Samaten kun sanotaan, että kokeillaan uutta hiilihydraattia, niin kuuluisi sanoa, että

- lisätään uusi kasvismaailmaan kuuluva ruoka-aine. kuten vilja

Kun ruoka-aineita kokeillaan ajatuksella, että selvitetään ruoka-aineallergiaa, niin koskaan ei edes etsitä hiilihydraattia. Hiilihydraatit eivät aiheuta ruoka-aineallergiaa, vaan kyse on aina proteiinista. Joten kun lisätään hiilihydraattia, niin aidosti kokeillaan, että onko juuri sen nimenomaisen hiilihydraattiakin sisältävän ruoka-aineen proteiinit ongelma.

Eliminaatiossa lisätään koko ajan uusia proteiinien lähteitä. Se siitä. Hiilihydraatit eivät liity asiaan mitenkään.

Eliminaatiota ei voida koskaan tehdä kuivamuonilla. Ei eläinlääkärien myymillä, ei koiratarvikekauppojen myymillä, ei markettiruuilla. Tämä johtuu siitä, että niissä on aina ja poikkeuksetta useampi proteiinien lähde mukana. Ja koska kuivamuona on valmis paketti, niin uusien proteiinien lähteiden lisääminen onnistuu vain ja ainoastaan siirtymällä 50/50-ruokintaan. Tai kokeilemalla uutta kuivamuonaa, jossa on taas useampi uusi proteiinin lähde mukana.

### Ruuan sopivuus

Varsinainen ruoka-aineallergia on koirilla erittäin harvinainen. Jos ihmispuolella tehtäisiin allergiadiagnooseja yhtä heppoisin perustein kuin mitä eläinlääkärit niitä tehtailevat, niin hoitovirhesyyte olisi seurauksista vähäisimpiä. Koirilla kyse on raaka-aineiden sopivuudesta, ja silloin esille nousee laatukysymys.

Broilerin rintaleike on täysin eri ruoka kuin rehutasoinen broilerin jauheliha. Ensimmäinen on huomattavan matalarasvaista lihaa, jossa rasvojen puute aiheuttaa helposti allergioiksi miellettyjä oireita. Toiseen on jauhettu heikompien ruhinosien lisäksi myös erittäin huonosti sulavaa nahkaa, rustoja ja luita. Jotka taasen ruokkiessaan epäterveesti paksusuolen bakteerikantaa aiheuttavat myöskin allergioiksi miellettyjä oireita. Joten kun sanotaan, että broileri aiheutti oireita ja koiralla on broileria vastaan ruoka-aineallergia, niin aidompi vaihtoehto olisi ollut ravitsemuksellinen puute tai sopimaton ruokavalio.

Tämä tuo mukanaan myös pikantin lisän eliminaatio-ohjeiden yhden proteiinin lisäämiselle: mitä aidosti lisätään, kun puhutaan yleisesti broilerista.

Sama tulee vastaan hiilihydraattien puolella. Otetaan esimerkiksi ääripää maissi. Kun sanotaan, että koira on maissille allerginen, niin tarkoitetaanko sillä matalan sulavuuden rehumaissijauhatusta kuivamuonissa (joka aiheuttaa samat ongelmat kuin broilerin rustot, piereskely on tunnetuin merkki) vai puhutaanko kypsästä maissitärkkelyksestä, joka itseasiassa sulaa lähes kokonaan ja melkoisen puhtaana maissin proteiineista tuskin koskaan aiheuttaa allergistyyppistä oireilua.

Nämä ovat ne yleisimmät syyt miksi alkuruokavalion löytäminen on monille niin vaikeaa. On aivan se ja sama käytetäänkö periaatteiden mukaisesti sellaista lihaa ja kasvismaailmaa, jota koira ei ole ennen saanut, jos ruuan laatu on sopimaton.

### Oikea ruokavalio

Eliminaatiolla ei haeta allergeenia, vaikka niin selitetään. Siihen se on aivan liian epätarkka työkalu. Eliminaatiolla aidosti tehdään yksinkertaisemman toimivan ruokavalion etsimistä.

Nimi eliminaatio on lisäksi - taas - asennetasolla täysin harhaanjohtava. Siinä ei tehdä karsintaa, vaan lisäämistä.

Kun sopiva ruokavalio on löydetty, niin aito ja toimiva eliminaatio tehdään uudestaan. Ensimmäisellä kierroksella ollaan löydetty yksi ruokavalio, jolla koira on siedettävän oireeton (jostain kumman syystä ruoka-aineallergikkokoiria ei koskaan saada täysin terveiksi, vaikka allergioiden perusteiden mukaan pitäisi). Toisella kierroksella etsitään toinen ruokavaihtoehto.

Kaikilla allergiadiagnoosin saaneilla on yksi yhteinen tekijä. Niillä on määrittelemätön immuunivaje, josta aiheutuu hiivakierre sekä IBS-tyyppinen oireilu. Se saatetaan saada kuriin, mutta huomattavan harvoin poistettua kokonaan. Oireet vaihtelevat, ja tämä hyvin luonteenomainen aaltoilu on se tekijä, jonka perusteella hoidon onnistuminen usein määritellään. Kun koira on eräällä tavalla menossa remissiovaiheeseen ja on lähes oireeton, niin se on voinut tapahtua aivan riippumatta hoidosta. Jonka jälkeen koiralle julkistetaan allergiadiagnoosi. Kun oireet hetken kuluttua palaavat, niin ensin tehtyjä toimenpiteitä ei kyseenalaisteta, vaan siirrytään ristiinallergisoitumisen oletukseen. Ja hetken kuluttua sykli alkaa taas uudestaan. Muutaman vuoden kuluttua käsissä on moniallergikko, koira joka on kaikelle mahdolliselle allerginen.

Kun koiralle on selvitetty kaksi erilaista ruokavaliota. niin niitä voidaan vaihdella ja siten ainakin lyhentää oireellista aikaa.

Suositus: [Ruoka-aineallergian kuivamuonapaketti](https://www.katiska.eu/tieto/podcastit-vlog/94-ruoka-aineallergian-kuivamuonapaketti/)

Suositus: [Allergianärästystä](https://www.katiska.eu/tieto/podcastit-vlog/20-allergianarastysta/)

### Ruokavalio

Koska useimmiten neuvotaan kokeilemaan vähintään kuusi viikkoa yhtä ruokayhdistelmää, ennen kuin sinne lisätään uusi ruoka-aine, niin aliminaatio vie tolkuttomasti aikaa. Kuusi kuukautta on usein minimi, eikä vuosi ole mitenkään poikkeuksellinen. Tiedän yhden koiran, jolla alkaa jo viides vuosi eliminaatiolla.

Kun usein koira on vähintään kaksivuotias, ennenkuin urakka aloitetaan, ja kun koiran elinikä on useimmiten 12 vuotta, niin puhutaan melkoisen pitkästä aikavälistä - se rasittaa koiraa ja syö varsinkin omistajan voimavaroja, joka on yleensä jo valmiiksi henkisesti väsynyt koiran sairasteluun.

Jos eliminaatio jatkuu yli kaksi kuukatta niin, että koira ei ole selvästi toipunut parempaan, niin tehty työ on turhaa. Itseasiassa kaksi viikkoa on sellainen aikaraja, jona pitäisi nähdä muutos parempaan - toki hiivakoirilla tilanne on hankalampi, kun pelkkä hiivan hoitaminenkin voi viedä kuukauden, eikä ennen sitä tiedetä auttoiko ruuan muutokset. Mutta jos ei saavuteta muutoksia, niin jotain on pakko muuttaa. Kuukaudet eivät tilannetta paranna.

Se, mihin eliminaatiolla koiran ruuassa pyritään, on:

- yksi, mieluummin kaksi käytettävää lihaa
- minimilisät
- mahdollisesti kuitu

Ei yhtään monimutkaisempaa. Kun tuo perusta on saavutettu, niin siihen tyydytään. Enempää ei tarvita.

### Ruokintakäytännöt

Koiran ruokaan liittyvät ongelmat ovat harvoin yhdestä tekijästä kiinni. Ja vielä harvemmin syy on ilmiselvä. Tuo vaikeuttaa ongelman ratkaisua. Ruuan koostumuksen lisäksi kannattaa kiinnittää huomiota miten, milloin ja missä koiran ruokkii:

- ruoka-ajat
- ruokamäärä
- ruokapaikka
- ruokakippo
- lauman merkitys, jos vähintään kaksi koiraa

### Muut tekijät

Pelkkä eliminaatio merkityksessä sopivan ruokavalion etsiminen ei ainoana selvitettävänä asiana toimi. Lisäksi on mietittävä mikä merkitys ulkoisilla tekijöillä on.

- harrastukset; kuormitus ja stressi
- perhe-elämä
- omistaja
- ympäristö

Koira oireilee vatsallaan stressiä vähintään yhtä herkästi kuin ihminen. Toki koiran luonteellakin on merkitystä.

Suositus: [Koirapuistot närästyttävät koiraa](https://www.katiska.eu/tieto/podcastit-vlog/120-koirapuistot-narastyttavat-koiraa/)

## Eliminaatio e-kirjana

Marika Karulinna on kirjoittanut hyvinkin käytännönläheisen opuksen [koiran eliminaatioruokavalioon](https://store.katiska.info/tuote/eliminaatio/). Sinun kannattaa harkita vakavasti sen ostamista. Veikkaan, että 0 euron hinta ei ole liikaa.

[![](images/koiran-eliminaatiodieetti-ekirja.png)](https://store.katiska.info/tuote/eliminaatio/)

## Tarvitsetko apua?

Jos sinulle tuli yleisiä kysymyksiä eliminaation toteuttamisesta tai ylipäätään allergioista, niin käytä allaolevaa kommentointia. Ymmärthän, että varsinaista koirakohtaista apua on mahdotonta antaa "yleisökysymystasolla", koska tarvitaan niin paljon perustietoa koirasta, sen ruuasta ja historiasta.

Jos tunnet olevasi umpikujassa koiran ruokaongelmien kanssa, niin älä jää yksin taistelemaan. Hyödynnä [Katiskan puhelinpalvelu](https://store.katiska.info/tuote/puhelinneuvonta/)a ja päästä ammattilaiset auttamaan sinua ja varsinkin koiraasi!

[![](images/koiran-ruokintaneuvonta.jpg)](https://store.katiska.info/tuote/puhelinneuvonta/)
