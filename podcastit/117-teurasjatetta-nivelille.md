---
title: "117: Teurasjätettä nivelille (podcast)"
date: 2019-04-19
categories: 
  - "podcastit"
tags: 
  - "kaffepaussi"
  - "nivelet"
  - "nivelrikko"
  - "sidekudos"
---

Koirien nivelongelmat ovat iso kiusa koirille ja vielä suurempi bisnes nivelhoitotuotteiden markkinoille. Nivelrikko on mahdollisuus lisäravinnekaupalle. Lonkkavikaiselle koiralle mahdollisuudet ovatkin paljon vähäisempiä. Ja tyypin II denaturoimattoman kollageenin kanssa mahdollisuudet ovat pyöreä nolla.

<!--more-->

Nivelongelmille myydään milloin mitäkin. [Kurkuma](https://www.katiska.eu/tieto/koira-nivelet/kurkuma/) auttaa suunnilleen kaikkeen, puhumattakaan [ruusunmarjasta](https://www.katiska.eu/tieto/koira-nivelet/ruusunmarja/) tai [MSM](https://www.katiska.eu/tieto/koira-nivelet/msm/):stä. [C-vitamiinia](https://www.katiska.eu/tieto/c-vitamiini/c-vitamiini/) on annosteltu raskaalla kädellä kantaville nartuille iät ajat. Mikään ei ole auttanut, eikä pevisakaan ole parantanut kuin klinikoiden tuloliikennettä.

Uusimmasta päästä nivellisiä on tyypin II denaturalisoimaton [kollageeni](https://www.katiska.eu/tieto/koira-raakaruokinta-raaka-aineet/sidekudos-kollageeni-ja-gelatiini/). Ei tuote ole mitenkään vieras kenellekään, vaan se on löytynyt jokaisen koiranomistajan omasta ruokapöydästä (poislukien vegaanit) ja koirien ruokakiposta siitä asti kun opittiin metsästämään. Kyse on rustoista ja jänteistä. Kapseliin pakattuna käytännössä aina [broilerin](https://www.katiska.eu/tieto/koira-raakaruokinta-raaka-aineet/broileri/) rustoista. Siitä samasta tavarasta, jota on aina arvosteltu huonolaatuisena lihana.

Mutta ei enää. Vuosituhannen vaihteen jälkeen se alkoi korjaamaan ja parantamaan niveliä - avoin kysymys on, että miten on mahdollista, että koirilla ylipäätään edes on nivelongelmia, koska (kanan) rustoa on syötetty koko ajan - milloin kuivamuonissa, milloin raakaruokintana.

Ruston syöttäminen perustuu ajatukseen, että nivelessä paljastuva rusto aiheuttaa vasta-ainereaktion, joka aiheuttaa tulehduksen. Kun syödään rustoa, niin paksusuolen bakteerikanta opettaa elimistön sietämään rustoa ja tulehdus loppuu.

Kysyn taas: miten on mahdollista, että koirilla (ja ihmisillä) on silloin ylipäätään nivelrikkoa.

Sitä en uskalla kysyä, että miten ruoka-aineallergian siedätykseen perustuva tekniikka ylipäätään on mahdollista.

Tämä kaikki on syynä siihen miksi Flexadin ja vastaavat käsittelemättömän ruston myyjät lankeavat osioon uskomushoidot, eivät niveltuotteisiin. Plus ihmetellään miksi niin Ruokavirasto kuin Fimea sallivat moisen - toisaalta, mitä ne eivät enää sallisi.

Mutta en jaksa lakata hämmästelemättä myyntimiesten fiksuutta. Otetaan maailman helpoiten saatava teurasjäte, broilerin ranka, ja myydään se sellaisenaan jauhettuna, ja meillä on uusi hittituote. Respectit tuosta.

Eläinlääkärit suosittelevat tuota syystä, joka on mystinen. Luultavammin se liittyy jotenkin siihen, että eläinlääkäreille ei edelleenkään ole opetettu mitään lisäravinteista ja ravintolisistä. Pidän hassuna sitä, että jos joku lääkäri suosittelisi kurkumaa tai homeopaattista lääkkenomaisena tuotteena, niin se olisi skandaali. Kun sama lääkäri ehdottaa broilerin teurasjätettä, niin arvostelu on asiatonta. Ei tuo ole hassua, se on huolestuttavaa.

Jos etsit koiralla nivellisää, niin ainoat vaihtoehdot ovat [glukosamiini](https://www.katiska.eu/tieto/koira-nivelet/glukosamiini-koiralle/) ja [kondroitiinisulfaatti](https://www.katiska.eu/tieto/koira-nivelet/kondroitiinisulfaatti/). Vaihtoehtoja ei ole, eivätkä nuokaan ihmeitä tee.
