---
title: "111: Lisäainekammo (podcast)"
date: 2019-03-07
categories: 
  - "podcastit"
tags: 
  - "blogit"
  - "kaffepaussi"
  - "lisaravinteet"
  - "omistajat"
  - "podcast"
---

Osa koirien omistajista haluaa välttää kaikkia (mahdollisia) lisäaineita koiransa ruokinnassa. Osalla kyse on jopa niin vahvasta kammosta, että pitäisi puhua jo fobiasta.

<!--more-->

En tiedä onko tuollaista fobiaa nimetty. Kun puhutaan nimenomaan lisäaineista, niin ehkä sellainen voisi olla nutrafobia, koska pelätään hyödyllisiäkin, kuten [D-vitamiinia](https://www.katiska.eu/koulutukset-2/koiran-ravitsemuksen-abc-d-vitamiini/). Kaikki pitää saada ruuasta, ja silloin ei enää kiinnosta, että onko se ylipäätään mahdollista.

Tai se voi olla vaikkapa ksenileksifobia, koska ehkä syynä ei olekaan varsinainen lisäaineiden pelko, vaan säikytään vieraita sanoja, joita ei tunneta eikä varsinkaan osata lausua. Kuulostaahan divetyoksidi aika vaaralliselta, eikä pantotenaattihappo onnistu änkkäämättä.

Greyhoundeissa määrätyssä piirissä aikoinaan naureskeltiin, että ainoa tapa saada pennut myytyä helposti on käyttää sellaista isäurosta, jonka eräs perämetsien henkilö kykeni lausumaan. Kyllä, ihan off topikkia nyt.

Aidosti uskon, että kyse on eräästä oikeasti olevasta ja nimetystä fobiasta: panfobia. Se on kaiken pelkoa. Tästä pelosta kärsivä ihminen kokee, että häntä seuraa jokin paha kaikkialle. Elämä on kokonaisvaltaista pelkoa päivästä toiseen, tunnista toiseen, minuutista toiseen. Seuratkaapa hetken aikaa lisäaineita ja E-koodeja säikkyviä. Heillä on uhkia ja vaaroja joka puolella, enemmän kuin muilla. Ehkä kyse onkin vain vanhasta ja tutusta vainoharhasta.

Podcastissä kiukutellaan kiinankanasta ja rusinoista, olkoonkin, että tuoteväärennöksiä on. Kaipa vielä [Savu-koira](https://www.katiska.eu/tieto/myrkyt-ja-riskit/tappava-typpilisa/) muistetaan. Osansa saavat myös lääkärit, insinöörit ja opettajat (anteeksi). Eikä lisäainepelkoa voida käsitellä ilman, että käsitellään aiheita kiinalaiset ja kusetus, mustalaiset ja hevoset sekä juutalaiset ja raha. Lisäainekammo on aivan yhtä perustelematonta kuin rasistiset stereotypiatkin.

Lisäaineet parantavat ja täydentävät ruokaa. Aivan samoin kuin jos vitamiinit tai mineraalit lisätään raakaruokaan. Ja säilöntäaineet estävät ruokamyrkytyksiä, vaikka [BHA/BHT](https://www.katiska.eu/ruokinta/yleista/bhabht/):tä pelätään - samaan syssyyn kerrataan, että myös [E-vitamiini](https://www.katiska.eu/tieto/e-vitamiini/koira-e-vitamiini/) kuuluu kuivamuonissa ja useimmissa lisäravinteissa sarjaan synteettiset [antioksidantit](https://www.katiska.eu/tieto/koira-tarve-vitamiini/antioksidantit/).

Kyllä. Olen tuskastunut koko aiheeseen, jossa täytyy selittää, että E-koodi ei ole sen kummallisempi asia kuin kirjaston luokitus, että kirja löytyisi oikeasta hyllystä.

Muuten, se alun esimerkkinä käytetty koira kanakierteiden kanssa ei kuollut. Kiihkossani ja kiimassani aivot ylidramatisoivat. Koira meinasi kuolla suolistotukokseen ja pelastui, koska eläinlääkäri teki sitä työtä mihin hänet on koulutettu.
