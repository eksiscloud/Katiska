---
title: "110: Koiran mantteli suojaa kylmältä (podcast)"
date: 2019-02-22
categories: 
  - "podcastit"
tags: 
  - "blogit"
  - "kaffepaussi"
  - "mantteli-loimi"
  - "podcast"
  - "pukeutuminen"
---

Koiralle mantteli on sama kuin ihmiselle talvitakki, tuulitakki ja sadetakki. Ja aivan kuten ihmiselläkin, niin kaikkia käytetään kun on tarve ja harvemmin pärjää yhdellä. Koiran elämää kuitenkin helpottaa turkki, jos sellainen on koiralle jalostuksella luotu. Tai säilytetty.

<!--more-->

Koira loimitetaan, tai sille puetaan takki tai loimi päälle (kyllä, hakukoneystävällinen lause) aina tarpeeseen. Kun on koiralle liian kylmää, tuulista tai kosteaa. Järkeä saa käyttää ja välttämättä siperianhuskya ei tarvitse pukea samalla pieteetillä kuin italianvinttikoiraa.

Tarve koiran pukemiselle voi syntyä myös käyttötarkoituksesta. Urheilevilla, olivat ne sitten agility- tai vinttikoiria, koirat puetaan herkemmin. Tai ainakin pitäisi. Niillä mikä tahansa pieni jäykkyys saattaa eskaloitua kunnon jumiksi ja myöhemmin liikevirheen myötä jopa lihasvammaksi.

Kotikoirat harvemmin, jos koskaan, liikkuvat samalla intensiteetillä. Ne saattavat näyttää menevänn hurjaa vauhtia, mutta säätelevät omaa liikkumistaan olosuhteiden mukaan. Urheilukoirat menevät pakolla, oli se sitten viettivoimaa tai koulutuksellista. Mutta toki poikkeuksia on, kummassakin ryhmässä.

Myös kesällä voi joutua pukemaan manttelin päälle, jos on riittävän kylmää ja kosteaa, sekä varsinkin tuulista. Varsinkin tuulen ja kosteuden yhdistelmä on paljon pahempi kuin kuiva kylmyys. Tuuli painaa lämmön iholta.

Manttelin on oltava koiralle mahdollisimman sopiva. Sen kuuluu istua niin hyvin kuin mahdollista, kuitenkaan estämättä liikkumista enempää kuin on pakko. Mutta tärkeintä on, että se suojaa rinnan, etujalkojen isot lihakset ja takapään. Selänhän suojaa mikä tahansa malli.

Älä koskaan osta manttelia sikana säkissä vain mainosten takia. Kysele aina kokemuksia.

Mainosväittämiin kuuluu suhtautua samalla varovaisuudella kuin vaikkapa lisäravinteissakin. Myyjä haluaa rahasi ja siksi kaikki lupaukset ovat luvallisia.

Botti, joka tunnetaan paremmin nimellä Back On Track, on malliltaan hyvä, ainakin määrätyn tyyppisille koirille, mutta valmistaja on harrastanut puhdasta kusetusta murtaessaan fysiikan lait muinaisella kiinalaisella keramiikalla.

Mantteleita voidaan käyttää myös lihaspuolen ongelmien ja loukkaantumisten tukihoitona, mutta koska osassa tapauksissa loimittaminen pahentaa samalla kun osassa parantaa, niin siitä on mahdotonta tehdä mitään koostetta. Ole kuitenkin hereillä sen suhteen mitä teet ja miksi.
