---
title: "135: Koiralle kuiduksi kuidunlähdettä (podcast)"
date: 2019-11-18
categories: 
  - "podcastit"
tags: 
  - "blogit"
  - "kaffepaussi"
  - "kuitu"
  - "podcast"
  - "suolisto"
---

Kuitu on usein kysymyksenä kun taistellaan koiran allergian, suolisto-oireiden tai hiivan kanssa. Useimmiten kuitu on kohtuullisen hyödytön, mutta välillä sillä saadaan vatsaa ja suolistoa rauhoitettua. Kannattaakin hetki miettiä, että koska kuitua käyttää ja onko se ruoka-aine, joka kuidun antaa, oleellisempi kuin itse kuitu.

<!--more-->

Ruokaa ja ruoka-aineita on aina mietittävä kokonaisuutena. Mitä kaikkea niistä saadaan ja miten ne sopivat koiralle. Proteiini on [tärkeä koiralle](https://www.katiska.eu/infokortit/info-proteiinit/paljonko-koira-tarvitsee-proteiinia/), mutta pelkkä [proteiinien määrän ynnäily](https://www.katiska.eu/ravitsemus/proteiinit/perjantaitarpeet-proteiini/) ei johda mihinkään muuhin kuin ongelmiin. Sama koskee kuitua.

[Kuitu](https://www.katiska.eu/infokortit/info-raaka-aineet/kuitu-koiralle/) on ravitsemuksellisena terminä tarkkaan määritelty. Ruokinnassa taasen on syytä keskittyä enemmän kahteen käytännönläheisempään asiaan:

- mitä kuidun halutaan tekevän
- miten kuiduksi kutsuttu ruoka-aine toimii

Sulamaton rusto ei ole ravitsemuksessa kuitua, mutta ruokinnassa ja koiran ruuansulatuksessa se toimii kuin kuitu. Sama asia porkkanan kanssa, jota käytetään kuituna, mutta jossa on erittäin vähän kuitua.

Kuidusta halutaan koiralle muutamaa asiaa:

- suoliston hoitoa (vaikka [giardian](https://www.katiska.eu/terveys/vatsa-suolisto-terveys/koiralla-on-giardia/) jälkeen tukihoitona)
- lisäämään vettä tai vähentämään vettä ulosteessa ([ummetukseen](https://www.katiska.eu/terveys/vatsa-suolisto-terveys/ummetus/) tai jopa [laksatiivina](https://www.katiska.eu/ruokinta/lisaravinteet/kaffepaussi-kuitua-ja-laksatiiveja/)), mutta myös kuivattamaan)
- tuomaan terveyttä probioottina

Suoliston hoito ei riipu kuidusta, tai onko se imeytyvää tai imeytymätöntä, vaan ylipäätään märän ruokamassan lisäämisestä suolistossa.

Ulosteiden koostumuksen säätely on arkipäivää varsinkin raakaruokinnassa, mutta sitä käytetään myös laastarina vatsataudeissa ja ripulissa. Liian ison määrän luita jälkeen turvotettu kuitu tulee hyvinkin tutuksi. Silloin kyse on veden viemisestä suolistoon tai sen imeyttämisestä suolistosta.

Prebiootit ovat mitä tahansa, jotka lisäävät sellaisten suolistobakteerien kasvua, joita pidetään hyödyllisenä. Tapauksesta (ja mainoksesta) riippuu sitten mitä kuitua annetaan prebioottina - vai onko etu (tai haitta) aidosti ruoka-aineesta kiinni.

Koko ajan kyse on ruuasta kokonaisuutena, ei jämähtämisestä yhteen ylätason termiin - kuitu tarkoittaa useampaa erilaista ja suolistossa eri tavalla käyttäytyvää sulamatonta hiilihydraattia, ei sen enempää eikä sen vähempää.

—

Ohimennen sivutaan myös syksyn merkitystä suolisto-ongelmien oireilussa. Silloin syyllinen löytyy vuodenajoista, eikä sitä korjata kuidulla. Annan myös vinkin manttelintekijöille mallista, joka puuttuu markkinoilta.

—

Podcastissä jämähdetään viimeiseksi noin 10 minuutiksi hevostemme mahdolliseen kuidun puutteeseen ja sen merkitykseen suoliston toiminnalla; hevonen on paljon riippuvaisempi paksusuolen bakteerikannan toimivuudesta kuin koira koskaan.
