---
title: "109: Koiranruoka goes ilmastonmuutos (podcast)"
date: 2019-02-14
categories: 
  - "podcastit"
tags: 
  - "blogit"
  - "ilmastonmuutos"
  - "kaffepaussi"
  - "luonto"
  - "podcast"
---

Helsinki päätti puolittaa lihan ja maidon kulutuksen. Ihmisten ravitsemuksen ja ilmastonmuutoksen suhteen varmasti kannatettava päätös. Vastaavaa ei vain kyetä tekemään koirien ruokinnassa, ainakaan helposti. Tai on jo tehty ja aikoja sitten. Sitä kutsutaan kuivamuonaksi.

<!--more-->

Jos ei käytä kuivamuonia, niin lihan määrän leikkaaminen onnistuu vain puuroruokinnoissa. Jotta moisen saisi toteutettua käytännössä, niin se edellyttäisi puuroruokintaan siirtymistä. Sen toteuttaminen niin, että koirien ravitsemus ei vaarannu, on työläs prosessi. Ruokinta olisi laskettava paljon huolellisemmin kuin raakaruokinnassa, ja silti hyöty olisi minimaalinen.

Podcastissä pohditaan hetki ylipäätään kattavien ruokintalaskujen tekemisen mielekkyyttä. Kannatettava ajatus, jos opiskelee ravitsemuksen teoriaa, kuten [ravintokouluttajaksi](https://www.katiska.eu/koulutukset-2/ravintokouluttaja/) aikoessaan, tai laskuharjoituksina. Mutta käytännön ruokinnan suunnittelussa moinen ei auta, eikä laskuihin voi edes luottaa.

Höpisen hetken aikaa mitä on eettinen ruokinta lihan kannalta, koska broilerien ja possujen elämä ei ole kauneimmasta päästä. Mutta raha ratkaisee, valitettavasti. Ravitsemuksellinen puoli taasen ei anna syytä siirtyä sekasyöjän lautasen suuntaan, koska [koira on peto](https://www.katiska.eu/tieto/koira-syominen-yleinen/koira-on-lihansyoja/). Ei sekasyöjä sen enempää kuin nauta tai hevonenkaan. Ekologista merkitystä lihan vähentämisellä koirien ruokinnassa ei ole, koska lihatuotantoa koiria varten ei ole olemassa. Koira ei siis lihaa syödessään lisää hiilijalanjälkeä kuin rahtikustannusten verran.
