---
title: "156: Tarvitseeko koira K-vitamiinia? Ehkä."
date: 2022-12-02
categories: 
  - "podcastit"
tags: 
  - "50-50-ruokinta"
  - "immuniteetti"
  - "k-vitamiini"
  - "kuivamuona"
  - "luunmurtumat"
  - "nivelet"
  - "nivelrikko"
  - "podcast"
  - "raakaruokinta"
  - "suolisto"
---

[K-vitamiini](https://www.katiska.eu/tieto/koira-tarve-vitamiini/k-vitamiini/) on todella huonosti tunnettu vitamiini. Periaatteessa koira ei tarvitse sitä lisää, mutta sairauksissa, kuten koiran ripulissa tai suolistosairauksissa sekä nivelongelmissa K-vitamiini saattaa olla tarpeen. Koiran tarve tyydyttyy usein raakaruokinnassa, mutta kuivamuonat saattavat olla ongelma. Silloin 50/50-ruokinta toisi ratkaisun.

<!--more-->

K-vitamiinin ongelma on se, että ei kunnolla tunneta sen toimintaa koirassa, tai että edes tiedettäisiin paljonko koira K-vitamiinia ruuastaan saa. Toisaalta, kun ei tiedetä myöskään koiran aitoa tarvetta, niin saantilaskuiltakin tipahtaa pohja pois. K-vitamiini on silloin tyypillinen lisä, jota joudutaan antamaan arvailemalla, ja useimmiten ongelmien tukihoidossa.

K-vitamiinia myydään lisäravinteena, mutta kannattaa olla hieman harkitseva sen suhteen mistä ostaa ja myös mitä ostaa.

Podcastissä ei suuremmin arvailla pennun tarpeita, mutta silti yllytän käyttämään K-vitamiinia ainakin toisiin rokotuksiin saakka. Vitamiinilisän hyöty pennulle on kuitenkin täysin tuntematon.

Jos ei halua antaa koiralleen K-vitamiinia purkista, niin silloin liha tai juusto, varsinkin edam, ovat vaihtoehtoja. Sen sijaan vihreistä kasviksista ei K-vitamiinia kannata hakea, vaikka analyysien mukaan ne hyvä lähde ovatkin. Vihreiden kasvisten K-vitamiini on eri laatua kuin lihan, ja vaikeammin käytettävissä.

Podcastissä piipahdetaan myös nivelterveyden puolelle. Kysymykseen auttaako ennaltaehkäisevästi annettu [glukosamiini](https://www.katiska.eu/tieto/koira-nivelet/glukosamiini-koiralle/) estämään nivelrikkoa ei voida vastata. Ihan siksi, että sitäkään ei tiedetä. Ei sen antamista kannata vältelläkään, kunhan ei kalleinta osta - hinta ei korreloi niveltuotteissa laadun kanssa, vielä vähemmän valmistusainelistan pituus. Glukosamiini on kuitenkin yleensä haitatonta, mutta herkimmät voivat saada laktoosi-intoleranssin tyyppisiä oireita.

Myöskään [C-vitamiini](https://www.katiska.eu/tieto/koira-tarve-vitamiini/c-vitamiini-koiralle/) ei auta nivelpuolella, jos mihinkään muuhunkaan. Jos koiralla on terve maksa, niin sillä ei ole koskaan C-vitamiinista puutetta. Ja jos [maksaongelmia](https://www.katiska.eu/tieto/podcastit-vlog/125-koiran-maksaruoka/) on, niin C-vitamiini on ongelmista vähäisin.
