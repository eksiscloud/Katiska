---
title: "155: Koiran moniallergiat ja borrelioosin liha-allergia"
date: 2022-11-30
categories: 
  - "podcastit"
tags: 
  - "allergia"
  - "atopia"
  - "borrelioosi"
  - "hiiva"
  - "liha"
  - "podcast"
  - "sairaudet"
  - "suolisto"
---

Käytännössä koko ajan koiran iho-oireet, hiiva tai suolisto-oireet, oli kyse ripulista tai koiran närästyksestä, saavat eläinlääkäreiltä allergiadiagnoosin. Muuta ei tarvita kuin että hypoallergiaruoka auttaa. Tai sen ei edes tarvitse auttaa, kun sekin on jollain tavalla todiste allergisesta koirasta. Uutena tulokkaana on diagnoosit moniallergisista koirista.

<!--more-->

Moniallergia on omalla tavallaan helppo diagnoosi. Kun ollaan tultu siihen tulokseen, että koira on suunnilleen kaikelle allerginen, niin hoitoa ei enää tarvita. Tuo johtuu siitä yksinkertaisesta syystä, että ei ole muuta hoitoa kuin immunosupressiivit - ja niissäkin käytetään aina kalleinta vaihtoehtoa.

Jos allergiadiagnoosia ei hyväksyttäisi, oli kyseessä sitten koiran atopia tai ruoka-aineallergia, niin se on paljon vaivaalloisempi tie. Täytyisi hoitaa koiran ulkoiset oireet ja samalla tehdä ruokaremontti. Selvittää mahdolliset altistavat tekijät ja myös löytää oireita vähentävä koiranruoka. Tuo vaatii osaamista - muutakin kuin myydä hyllystä hypoallergiaruoka.

Ei suolisto- ja iho-oireiden tukihoito ole helppoa. Jos olisi, niin se saataisiin tehtyä millä tahansa klinikalla. Mutta tukihoito on pakko tehdä. Aivan samoin kuin vaikka ihmispuolen atoopikoille tai IBS/IBD-potilaille.

Tämä on melkoisen yksinkertainen tilanne. Varsinaisia moniallergikoita ei ole. Toki koira voi olla allerginen, atooppinen, vaikka jollekin siitepölylle ja samaan aikaan allergisoitua possulle, mutta se on siinä. Sen sijaan tilanne, jossa koira on 20 pölylle ja 10 ruualle allerginen ei vaan ole mahdollista.

On kuitenkin mahdollista, että yhdessä poikkeustilanteessa koira on allerginen useille eri lihoille. Silloin käsissä voi olla borrelioosin aiheuttama liha-allergia maaeläimiä vastaan. Ihmisillä tila tunnetaan, mutta koirilla sen olemassaolosta vasta keskustellaan.
