---
title: "160: Koiran allergioiden elintaso-ongelma (podcast)"
date: 2025-03-30
categories: 
  - "podcastit"
tags: 
  - "allergia"
  - "hiiva"
  - "jalostus"
  - "kaffepaussi"
  - "kutina"
  - "podcast"
  - "sairaudet"
---

Koira ja allergia — sanapari, johon törmää joka päivä ja aivan riippumatta mitä oireita ja ongelmia koiralla on. Siihen kytketään aivan kaikki mahdollinen hiivasta kutinaan ja suolisto-oireisiin. Kyllä, allergioita on, mutta ne ovat harvinaisia. Useimmiten koiria kiusaa jokin aivan muu.

<!--more-->

Kaffepaussi ei tällä kerta pyri pureutumaan siihen koiranomistajien tärkeimpään huolenaiheeseen: miten koiraa hoidetaan ja sen oloa saataisiin helpotettua. Ne työkalut riippuvat aivan siitä mikä koiraa vaivaa. Silloin käytetään ravintoa, lääkkeitä ja ehkä myös elinympäristön korjaamista.

Sen sijaan podcast yrittää keskittyä siihen koiramaailmaa yleisesti kiinnostavimpaan ja siten tärkeimpään kysymykseen: mitä hemmettiä tapahtuu ja miksi näyttää siltä, että koirien terveydentila näyttäisi menevän vauhdilla huonompaan. Käytin muotoa _yrittää_ harkitusti, koska sain pidettyä keskittymiskyvyn fokuksessa yhtä hyvin kuin sokerihumalainen taapero.

Koirien terveydentila, tai sen puutos, ei ole lähelläkään niin huonoa jamaa kuin mitä luullaan. Se johtuu edelleen somen rakentamasta määrän harhasta. Mutta kehitys on silti huolestuttavaa. Pelottavinta tässä on se, että jos kehityskaari ei muutu, niin kaaren käyryys vain jyrkkenee ja vauhti alamäkeen kiihtyy.

Kyse ei ole yhdestä tekijästä, vaan useista. Kyse on enemmänkin syndroomasta, jonka olen yksinkertaistanut muotoon koirien elintasosairaudet. Tai yksikössä sairaus, koska oireet ovat saman oireyhtymän eri syiden ilmeentymiä.

Syylliset ovat

- koiranruokien laadun kiihtyvä heikkeneminen, joka keskittyy lihan vähyyteen; tai jo useamman vuoden esittämäni huokaus: en tiedä millä ja miten me ruokimme koiria tulevaisuudessa — puhun tästä aiheesta varmaan puolet podcastistä, koska se aidosti asia, jota olisi syytä miettiä laajemmin.
- väärät koirat väärällä leveysasteella; tähän kytkeytyy sama ongelma kuin omistajillakin, sohva lämpimässä tuvassa on houkutteleva paikka. Koirat asuvat liian lämpimässä viettäen liian helppoa elämää. Tuo on aito ongelma, ei koirien liikalihavuus (tai laihuus, joka myös lisääntyy, mutta en kiukutellut siitä aiheesta, enkä ylipäätään painokysymyksistä, tällä kertaa).
- koirien heikko fyysinen kunto on suurempi epidemia kuin omistajien rapakunto. Tähän liittyen selitin myös lyhyesti miksi koiran ei kuulu olla aktiivinen kuin vain kourallisen tunteja päivässä — mutta niiden tuntien pitäisi olla tehokkaita. Kävelylenkit eivät ole tehokkaita.

Pyrin tarkoituksella välttämään aihetta jalostus. Mutta ei se ihan onnistunut, koska myös koirien lisääntyvät luonneongelmat ovat altistavia tekijöitä muille sairauksille. Se on asia, jonka voi korjata vain kasvattajat. Pennuttajathan eivät piittaa tästäkään.

Podcastin höpinä tapahtui lenkillä, ja se kuuluu aika ajoin hengityksestä. Se on sellaista, ja nykyään tiedän varmuudella, että en olisi ollut pevisa-kelpoinen siitosuros. Joten eräällä tavalla kiukuttelen jalostuksen merkityksestä ihan omakohtaisestikin.

Lopuksi on varmaan pakko laittaa taas itsestäänselvyyksien disclaimer.

Kyllä, allergisiakin on. Kyllä, IBD:täkin on. Kyllä, erilaisia ihosairauksia on. Kyllä, osa kasvattajista tekee hyvää työtä. Ei, kaikki eivät johdu siitä, että koira on elänyt elämänsä laiskasti liian lämpimässä asunnossa syöden laadullisesti kyseenalaista ruokaa. Ei, kaikki koirat eivät kestä lisää. Ei, hiivaa ja kutinaa ei korjata sillä, että heitetään koira pihatarhaan paljain persein kaluamaan possunpotka tunnin metsälenkin jäljeen (tai no… osalle moinen muuten auttaisi…).
