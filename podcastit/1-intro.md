---
title: "Ruokinnan idea: 01. Intro"
date: 2018-01-26
categories: 
  - "podcastit"
tags: 
  - "podcast"
  - "ruokinnan-idea"
  - "ruokinta-perusteet"
---

Koiralla on oikeus saada täysipainoista ruokaa, joka sopii sille. Ihmiset tekevät koiransa ruokinnan suunnittelua aivan jokainen päivä, vaikka sitä ei tehtäisikään tietoisesti. Ostaessa tutkitaan vaihtoehtoja, ja vanhassa tutussa pysyminenkin on valinta.

<!--more-->

Tämä koskee niin kuivamuonien käyttöä kuin raakaruokintaakin. Mutta koska ruoka on tärkein asia, mitä koiralle annetaan, niin siihen pitäisi suhtautua riittävällä vakavuudella ja perustaa valinnat tietoon.

Ruokinnan suunnittelu perustuu vahvimmin erilaisten saantien laskemiselle. Ynnäillään vitamiinien mikrogrammoja tai pohditaan mineraalien imeytymisiä. Vitamiinit ja mineraalit rakentavat elimistön, mutta niiden määrä ruuassa määrää vain paljonko ruokaa on annettava. Niiden laskeminen on viimeinen ja tärkeydestään huolimatta vähäpätöisin tekijä siinä kokonaisketjussa, jota kutsutaan ruokinnaksi tai ruokinnan suunnitteluksi.

_Ruokinnan idean_ tavoite on saada sinut ymmärtämään mitkä asiat aidosti vaikuttavat koiran ruokaan ja mitkä ovat niiden keskinäiset suhteet. Tärkein pyrkimys on pakottaa sinun pohtimaan ja syventymään omassa ruokinta-arjessasi kysymyksiin **miksi**, koska silloin sinulle aukeaa kuin itsestään vastaus kysymykseen miten.

Kun ymmärrät vastauksen kysymykseen miksi, niin itse ruokinta pelkistyy samaan kuin ihmisten arki: syödäänkö tänään jauhelihaa, broileria vai kalaa; otetaanko tomaattia, paprikaa vai porkkanaa - raaka-aineiden valintaa.

Pysähdy miettimään eri vaikuttajia ja miten ne painottavat sinun toteuttamaasi ruokintaa. Jokainen tekijä löytyy aivan jokaisen koiran ruokinnasta, vaikka ei aina omistajan tietoisella tasolla. Kuivamuonissa osa haaroista perustuu markkinoinnin myymään mielikuvaan sekä mainosväittämiin - kuten ruokakipon ravintoarvot perustuvat käsitteeseen täysravinto ja suunnittelu on toteutettu FEDIAF:n antamilla standardeilla. Terveysaspekti löytyy vaikkapa ruokaan lisätyistä yrteistä tai funktionaalisten ruokien terveyslupauksista.
