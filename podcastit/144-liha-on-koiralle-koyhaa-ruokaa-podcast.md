---
title: "144: Liha on koiralle köyhää ruokaa (podcast)"
date: 2021-09-08
categories: 
  - "podcastit"
tags: 
  - "kaffepaussi"
  - "liha"
  - "podcast"
  - "raakaruokinta"
  - "tarve"
---

Raakaruokintaa ja lihaa pidetään aika yleisesti koiralle parhaana mahdollisena tapana ruokkia, ainaki raakaruokinta-scenessä. Raakuus on vain helppouskysymys, ja lihan ravintoarvo on itseasiassa melkoisen vajaa. Silti liha on koiralle hyvää ruokaa ja [lihansyöjänä](https://www.katiska.eu/tieto/koira-syominen-yleinen/koira-on-lihansyoja/) sille lajinomaista ravintoa. Tuossa ei ole ristiriitaa, vaan kyse on siitä, että verrataan vääriä asioita. Sellaisia, jotka eivät liity toisiinsa.

<!--more-->

Jos koira sairastuu, tai voi huonosti, ruokansa takia, niin se johtuu juuri sen nimenomaisen ruuan ongelmista. Se on eri asia kuin että joku toinen ruoka olisi siksi ravintona erinomaisesti parempaa. Silloin avun tuova ruoka korjaa edellisen ruuan ongelmat. Tuo on aivan eri asia kuin joku mystinen superfood-ajattelu, jossa määrätty ja usein myös erittäin tarkkarajainen ruoka olisi kaikessa ja kaikille automaattisesti parempaa.

Koiria on sairastunut raakaruokinnan takia. Tämän ei pitäisi olla mahdollista, jos lihapohjainen raakaruokinta on lääkkeenomaista funktionaalista ruokintaa, joka korjaa kaiken mahdollisen IBD:stä [allergioihin](https://www.katiska.eu/tieto/koiran-allergia-hiiva-iho/koiran-allergia-pahkinankuoressa/), epilepsiaan, käytöshäiriöihin ja [koiran hiivaan](https://www.katiska.eu/tieto/koira-sairaus-elimet/onko-koiran-hiiva-ikuinen-riesa/) sekä kaupan päälle karkoittaa sen kuuluisan kupan Töölöstä.

Ruuan arvo on vain ja ainostaan sen ravintoarvoissa. Liha antaa

- [proteiineja](https://www.katiska.eu/tieto/ravitsemus/koiralle-riittavasti-proteiinia/)
- [rasvaa](https://www.katiska.eu/tieto/rasvat/rasva-ruokinnassa/)
- [vettä](https://www.katiska.eu/tieto/koira-sisaelimisto/nestetasapaino/)
- hieman [B-vitamiineja](https://www.katiska.eu/tieto/b-vitamiinit/b-vitamiinit-lyhyesti/)
- minimaalisesti muutamaa mineraalia

Tuo ei riitä minkäänlaiseen hyvään ravitsemukseen, kattavasta terveellisyydestä puhumattakaan.

Kun sanotaan, että liha on parasta ruokaa koiralle ja suunnattoman terveellistä, niin tarkoitetaan muutamaa asiaa:

- liha antaa koiralle hyödyllisessä muodossa proteiineja ja rasvaa
- oikein koostettu raakaruokinta on koiralle useimmiten terveellistä
- raakaruuan raaka-aineet eivät sairastuta koiraa (liha kun voi tarkoittaa mitä vain)
- kuivamuonien raaka-aineongelmat ja mahdolliset vajaasaannit voivat sairastuttaa koiran

Liha on arvokasta vain antamiensa ravintoaineiden verran. Ei yhtään enempää, ei yhtään vähempää. Jos lihaksi aletaan kutsumaan [mahalaukkua](https://www.katiska.eu/tieto/koira-raakaruokinta-raaka-aineet/naudanmaha/), [rustoja](https://www.katiska.eu/tieto/koira-raakaruokinta-raaka-aineet/sidekudos-kollageeni-ja-gelatiini/) ja [luita](https://www.katiska.eu/tieto/koira-raakaruokinta-raaka-aineet/koira-ja-luut/), niin taatusti on odotettavissa ongelmia. Nuo tekijät koskevat vain ja ainoastaan liharuokintaa.

Koiran ongelmat, jotka johtuvat muista ruuista, eivät liity mitenkään raakaruokintaan, tai edes lihapohjaiseen raakaruokintaan - joka on parempi ja oikeampi termi kuin raakaruokinta. Kuivamuonien ongelmat kertovat vain ja ainoastaan kuivamuonien ongelmista, eivät lihasta suuntaan tai toiseen.

Tämä ero on erittäin tärkeä ymmärtää, koska se auttaa ymmärtämään sen mitä voi ja täytyy tehdä, ja mikä on hyödytöntä tai jopa haitallista.

Ylipäätään ruoka voi vaikuttaa koiran terveyteen vain kahta tietä:

- ruuansulatukselle (vatsalaukku ja suolisto) siltä osin millaisia raaka-aineita on käytetty
- tukihoitona muissa sairauksissa sen mukaan mitä ravintoaineita ruoka antaa

Kummassakin tilanteessa ruoka auttaa vain siinä tapauksessa, että sairauteen tai ongelmaan ylipäätään voidaan vaikuttaa ruualla. Useimmiten ei voida, varsinkaan sisäelimien kohdalla, kuten 

- [haimassa](https://www.katiska.eu/tieto/koira-sairaus-elimet/haima-ja-rasva/)
- [maksassa](https://www.katiska.eu/tieto/podcastit-vlog/125-koiran-maksaruoka/)
- [munuaisissa](https://www.katiska.eu/tieto/podcastit-vlog/128-koiran-munuaisruokinta/)

Sappirakko on hieman poikkeus, ja siinä aika ajoin voidaan käyttää ravitsemuksellista tukihoitoa. Sama asia esimerkiksi [koiran virtsatiekivien](https://www.katiska.eu/tieto/koira-sairaus-elimet/koiran-virtsatiekivet/) kohdalla - mutta sekin on harvinainen poikkeustilanne.

Niveliin ei voida vaikuttaa ruualla. [Glukosamiini](https://www.katiska.eu/tieto/koira-nivelet/glukosamiini-koiralle/) ravintolisänä voi auttaa, mutta silloin ollaan lääkkeenomaisessa käytössä - glukosamiinia ei saada luontaisesti ruuasta. Sydänongelmiin ei voida vaikuttaa ruualla, vaikka karniitia mielellään annetaan - silloin sekin tulee purkista, koska ruuasta ei saada sellaisia määriä, ei lihastakaan. Spondyloosia ei voida helpottaa ruualla, ei edes lihalla, mutta voidaan toki toivoa, että [D-vitamiini](https://www.katiska.eu/tieto/koira-tarve-vitamiini/d-vitamiini-koiralle/), [K-vitamiini](https://www.katiska.eu/tieto/koira-tarve-vitamiini/k-vitamiini/) ja [kalsium](https://www.katiska.eu/tieto/koira-tarve-mineraali/koira-ja-kalsium/) auttaisivat - ja taas, nekin tulevat lääkkeenomaisesti purkista, ei ruuasta.

Voit kokeilla miten hyvin Edam toimii koiralle K-vitamiinin lähteenä. Autan mielelläni korjaamaan siitä aiheutuvan ummetuksen ja suolisto-ongelmat.

Erottakaa koko ajan kolme asiaa toisistaan:

1. mitä ruuan ravintoaineet (proteiini, rasva, mineraalit, vitamiinit( voivat tai eivät voi tehdä, ja mistä ne saadaan
2. mitä ruuan raaka-aineet (liha, rustot, pötsi, viljat...) tekevät tai eivät tee ja mistä ruoka koostuu
3. ruuan ongelmat eivät kerro toisen ruuan paremmuudesta, ainoastaan erilaisuudesta

Muutoin podcast on tuttua kaffepaussia: eksymisiä, off topikkia, poukkoilua... Mainittiin mm.

- [bully-geeni](https://www.katiska.eu/tieto/kasvatus-ja-perima/geeneilla-nopeutta/)
- [Meta/KATISKA-foorumi](https://foorumi.katiska.eu/)

Vilkaise ehtiessä myös webinaari [Koiralle lihaa vatsan täydeltä](https://www.katiska.eu/tieto/koira-ruokinta-liha/koiralle-lihaa-vatsan-taydelta/).
