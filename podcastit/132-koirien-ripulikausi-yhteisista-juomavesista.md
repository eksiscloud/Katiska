---
title: "132: Koirien ripulikausi yhteisistä juomavesistä (podcast)"
date: 2019-09-09
categories: 
  - "podcastit"
tags: 
  - "blogit"
  - "kaffepaussi"
  - "kesa"
  - "podcast"
  - "ripuli"
---

Syksy 2019 ja Norjaa kiusaa koirien ripuliepidemia. Kaikki pelkäävät, että se leviää Suomeenkin - paitsi, että Suomessa on ollut koko kesän ripulia, johon on kuollut koiria. Ei kylläkään tiettävästi samoja määriä kuin mitä Norjassa on mennyt lyhyessä ajassa.

<!--more-->

Epidemiat olivat ennen kytköksissä suurnäyttelyihin ja niiden esiintymisestä saattoi tarkistaa kalenterin. Maailma pienee ja ilmasto lämpenee, joten epidemiakausi on nykyään koko vuoden mittainen.

Podcastissä kiukuttelen kahdesta pääasiasta:

- älkää viekö tartuttavia koiria eläinlääkärien odotustiloihin
- älkää antako koirien juoda yhteisistä vesikipoista

Samaan kiukutteluakseliin menee myös ihmettely, että miksi ihmiset tuovat sairaita koiria tapahtumiin, kuten näyttelyihin.

Lisäksi käsitellään hiukan ripulien hoitoa, joissa raejuusto, seiti ja keitetty riisi ovat joko turhia tai potentiaalisia ongelmia. Ainoastaan ihminen, joka ei siivoa ripuleita, voi pitää moista hyvänä tukihoitona. Koirien ripuli hoituu aivan samalla tavalla ja myös vastaavalla aikataululla kuin ihmisten vatsataudit. Siksi vahva luottamus ravintolisien parantavaan hoitoon on käytännössä aina katteetonta. Sama ongelma kuin ihmisten kahden viikon flunssan parantaminen 14 päivässä milloin milläkin valkosipulihauteella villasukissa.

Kuivuminen on yleisin ongelma vakavissa koirien ripuleissa, mutta sitä ei estetä ruokinnalla. Lievä kuivuminen on hoidettavissa kotona, mutta useimmiten tavallisen koiranomistajan kannattaa lähteä eläinlääkärille. Jotta tietäisi onko koira kuivunut, niin se on opeteltava tunnistamaan. Pyytäkää eläinlääkäriä näyttämään ja opetelkaa tunnistamaan miltä terve koira näyttää ja tuntuu.

Hetken aikaa rakentelen salaliittoja Norjan epidemialle, mm. antibioottipelon ja raakaruokintariskin kautta. Tosin podcastin äänityksen ja julkaisun välillä Norja oli todennut, että ruoka ei ole veriripulin aiheuttaja - mutta kuten sanottua, salaliittoja on helppo tehdä.

Hetken aikaa tutustutaan apple-maailman diginatiiviavustajaan Siriin. Ei sillä mitään rakentavaa sanottavaa ollut aiheesta tai aiheen vierestä.
