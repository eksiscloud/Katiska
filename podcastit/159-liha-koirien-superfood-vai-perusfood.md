---
title: "159: Liha, koirien superfood vai perusfood"
date: 2025-03-11
categories: 
  - "podcastit"
tags: 
  - "barf"
  - "kaffepaussi"
  - "liha"
  - "podcast"
  - "raakaruokinta"
---

Ravintolisämarkkinat, ja yleisemmin kaikki, jotka myyvät jotain suun kautta nautittavaa, joiden terveysväitteet perustuvat ehdottomuuksille ja viime kädessä rahan nyppimiseen asiakkalta, kutsuvat jokaista mahdollista asiaa superfoodiksi. Koirien ruokinnassa tällainen on koiran luonnollinen ruokinta — joka aidosti on maksullista liiketoimintaa perusasioilla, ja rakentuu yliluonnollisille asioille.

<!--more-->

Kaikki on superfoodia, tai oikeammin mikä tahansa on superfoodia. Se on termi, joka ei tarkoita yhtään mitään. Superfoodilla pyritään rakentamaan ajattelua, jossa jokin erillinen syötävä asia, yleensä sellainen, joka ei kuulu normaaliin ruokaan, on jotenkin ylimaallisen parempi ja tehokkaampi kuin mikään muu asia.

Superfood antaa enemmän ja tehokkaammin kuin mitä ruuasta saadaan. Lisäksi se estää sairauksia, sekä parantaa niitä.

Luonnollinen ruokinta, joka tunnetaan paremmin nimellä barf, joka taasen on uskonnollinen ja ravitsemukseen perustumaton yhden asian liike koirien raakaruokinnan kupeessa, on ikiajat mainostanut lihaa superfoodina.

En tiedä pitäisikö minun olla tyytyväinen siitä, että enää luita ei mainosteta superfoodina.

Ongelma on siinä, että ruoka ja varsinkaan perusruoka ei ole koskaan superfoodia. Se on seksitöntä ja tavanomaista foodia. Ei se, että ihminen sairastuu C-vitamiinin puutteessa keripukkiin ilman hedelmiä ja kasviksia, tee sitrushedelmistä superfoodia. Se tarkoittaa vain sitä, että sisältämänsä C-vitamiinin takia kasvikset ja hedelmä kuuluvat tavalliseen ruokaan.

Se, että kuivamuonissa lihan vähyys aiheuttaa osalle koirista ongelmia ei tarkoita, että liha olisi superfoodia. Se tarkoittaa, että liha on koiran perusfoodia.

Miksi sitten koirien luonnolliseksi ruokinnaksi kutsuttu kuitenkin julistaa lihan olevan superfoodia? Ihan pelkästään siksi, että he haluavat monopolisoida raakaruokinnan itselleen. Se on tehtävä siksi, että kukaan ei pysty ruokkimaan luonnollisesti ”oikein” ilman maksullisia koulutuksia. Ne taasen ovat anekauppaa, joilla pääsee irti synneistään ja ainoa tapa pitää koira terveenä.

Ruokinta on helppoa terveillä koirilla, ja tieto on saatavilla. Eikä silloin ruokinta perustu superasioihin, ihan tavalliset asiat riittävät. Mutta kysymään saattaa silti joutua. Siinä ei ole mitään ihmeellistä, ja sitä ollaan aiemmin kutsuttu oppimiseksi.

Silti [maksa](https://www.katiska.eu/koira/maksa/) on koirien superfoodia — vaikka onkin oleellinen osa perusruokintaa.
