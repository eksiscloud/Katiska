---
title: "152: Porsaanliha voi olla koirille ongelma (podcast)"
date: 2022-11-26
categories: 
  - "podcastit"
tags: 
  - "kaffepaussi"
  - "liha"
  - "podcast"
  - "porsas"
  - "suolisto"
---

Koirien ruokamaailma muuttuu tällä hetkellä niin lujaa, että ei meinaa vauhdissa pysyä mukana. Kyse ei ole uusista tuotteista markkinoilla, koska sitä ei koirien raakaruokinnassa tapahdu. Kyse on kiristyvän inflaation ja lihantuotannon ongelmista. Se aiheuttaa, oletettavasti tai varmuudella, laatukysymyksiä syöjän kannalta. Tarkoittaa, että ruoka alkaa olla yhä useammin ongelma koirille tapauksissa, jossa ennen ongelmaa ei ollut.

<!--more-->

Podcastin ajatus oli herättää kysymyksiä porsaanlihan mahdollisista ongelmista koirilla. Ihan siksi, että törmään tapauksiin aiva liian usein. Kyse ei voi olla sattumasta, koska tapauksia on aivan liian paljon ja usein. Minulle asian henkinen ongelma syntyy siitä, että en ymmärrä mistä moinen johtuisi. En keksi minkäänlaista järkevää selitystä miksi noin tapahtuisi. Mutta tapahtuu silti.

Jotta en pettäisi odotuksia, niin menee ainakin 40 minuuttia, että pääsen aiheeseen. Sitä ennen ihmettelen tuttuja perusasioita, kuten vaikkapa kuivamuonien reseptikysymyksiä, kun märällä lihalla piilotetaan lihan vähyys. Tai että samalla tempulla häivytetään kysymys mistä ruokaan oikein tulee kalsium.

Teen myös sivuhypyn maksan ihmeelliseen maailmaan. Vanhasta raskaana olevien naisten A-vitamiinisäikyttelystä hypätään jouhevasti pikkulasten korvatulehduksiin sekä vatsatauteihin, koska maksaa ei enää syödä. Ja A-vitamiini oleellisin on, niin immuniteetille kuin myös koirankin suolistoterveydelle, kuin maitohappobakteerit.

Jossain kohtaa pävitellään miten lihatalot tappoivat ensin sikalat ja nyt on menossa lihanavetat samaa tietä. Itse olisin valmis lopettamaan turkistarhauksen saadakseni koirien rehut paranemaan.

Varoittelen myös hevosenlihan tulevasta puutteesta samalla kun asetan ylipäätään peruslihat eräänlaisen järjestykseen laatu- ja erävaihteluiden mukaan. Mutta tuohonkin päästään vasta sitten kun olen arvuutellut pullatuotannon ja liian hienon jauhatuksen merkitystä koirien suolisto-oireille ja närästykselle.

Minkäänlaista selvyyttä ei saada mihinkään muun kuin sen osalta, että koirien ruokinta kallistuu koko ajan ja se on yhtenä tekijänä ohjaamassa ihmisiä ostamaan pieniä sylikoiria.

Lopputulos on myös selvä. Koirien ruokintaongelmien, johtuivat ne sitten

- kutinasta
- ripulista
- närästyksestä

selvittäminen ja korjaaminen vaikeutuvat koko ajan, koska ruokien kokeilu koirilla monimutkaistuu vauhdilla.
