---
title: "Ravintokouluttaja: Koulutuksen sisältö"
date: 2019-07-06
categories: 
  - "tuotteet"
---

Ravintokouluttaja ratkoo, neuvoo ja opastaa ihmisiä heidän ongelmissaan koirien ruokinnan ja ravitsemuksen suhteen. Hän toimii ravinnon suhteen täysin vastaavanlaisena ammattilaisena kuin hierojat tai muut lihaksiston ja rakenteen osaajat koiran fysiikan kanssa.

<!--more-->

Ravitsemuskouluttaja on ammattilainen, joka neuvoo ja opastaa ihmisiä koirien ruokinta- ja ruokaongelmissa. Osaamisen takaa Katiska, ja siksi asiakkaat voivat luottaa, että koira saa faktoihin perustuvaa apua, ei uskomusta ja huuhaata.

Jotta voisi olla avuksi ja ratkaista ongelmia, niin ensimmäisenä täytyy olla perusteet kunnossa. Ravintokouluttaja on enemmän kuin pelkkä ravitsemusneuvoja, sillä hän opettaa omistajille koirien käytännön ruokintaa ja perusravitsemusta niin, että asiakas kykenee toimimaan myös yksinään ilman jatkuvaa konsultointia.

Tämä edellyttää ensisijaisesti ravintoaineiden perusteorian hallitsemista, koska se on pohja, jonka päälle varsinainen osaaminen rakennetaan.

## Rakenne

Koulutusympäristönä on Moodle. Monet toisen asteen ja ylemmät oppilaitokset käyttävät sitä yleisesti etäkoulutusten järjestämiseen. Joten jos olet sitä käyttänyt, niin tiedät mitä on odotettavissa. Jos Moodle on sinulle tuntematon, niin häivähdys menneisyyttä on tiedossa. Se ei nimittäin ole käytettävyydeltään ja ulkonäöltään aivan uusinta uutta hottia.

Moodle voi olla ensi alkuun hieman outo valikoineen, mutta melkoisen nopeasti siihen pääsee sisälle. Pointti on siinä, että Ravintokouluttajaa ei pyöritetä täällä Katiskassa. Koulutus on aivan liian laaja. Se löytyy osoitteesta [pro.katiska.info](https://www.katiska.pro) - kuten muutkin Katiskan tarjoamat ammattilaiskoulutukset (kyllä, Proon etusivu on kesken; koska se ei ole markkinointisaitti, niin moisten pikkuasioiden säätäminen ei ole prioriteettilistan ykkönen).

Koulutus perustuu moduuleihin, jotka käsittelevät omia kokonaisuuksiaan. Kun liityt koulutukseen, niin aloitat periaatteessa nolla-moduulilta. Kyseessä on tekninen kikkailu, jolla sinut liitetään moduuleille. Ne ovat teknisesti erillisiä koulutuksia ja tällä kikkailulla hoidetaan kaksi asiaa: sinut saadaan automaattisesti liitettyä jokaiselle moduulille, ja kun moduulit ovat erillisiä, niin tiedon hallinta sinulle on helpompaa, kun sivut eivät ole kilometrien mittaisia.

Jos liityit omaa tahtiaan eteneville, niin ”nollamoduulisi” kertoo tämän saman asia ja mukana on oppimistyyliäsi koskeva kysely. Sitä ei ole pakko tehdä, mutta se antaa hieman dataa tulevaisuuden oppitarjonnan suunnittelulle.

Jos liityit ohjatumpaan versioon aikataululla, niin sinun nollamoduuliltasi löytyy tietoa miten opintosuunnitelmaasi aletaan miettimään.

Molemmissa tapauksissa kaikkien moduulien melkein-kaikki sisältö on heti saatavilla. Melkein siksi, että osa tehtävistä on sidottu siihen mitä olet jo tehnyt.

## Moduulit

Moduulit ovat etukäteen mietittyttäjä asiakokonaisuuksia. Ensin perusteet, sitten peruskäytäntö, sen jälkeen erikoisruokinnat, yrittäminen ja viimeiseksi loppuhionta.

Sinun ei tarvitse mennä koulutuksessa moduuleja ja niiden sisältämiä alueita järjestyksessä läpi, mutta suosittelen silti pientä järjestelmällisyyttä. On turha aloittaa ensimmäiseksi dalmatialaisten virtsatiekivistä, jos ei tiedä mitä proteiinit ovat.

## Moduuli 1: Perusteet

Moduuli 1: Perusteet on nimensä mukainen. Tyvestä puuhun noustaan ja nyt tyvi rakennetaan niillä perusasioilla, jotka jokaisen koirien ruokinta- ja ravintoneuvontaa tekevän on osattava.

\[audio mp3="https://www.katiska.eu/wp-content/uploads/2019/03/mod1-tervetuloa.mp3"\]\[/audio\]

Materiaali käsittelee perusteet kaikille ravintoaineille proteiineista rasvoille, vitamiineihin ja mineraaleihin saakka. Lisätietoa kaivetaan Katiskan julkaisuista, kuten Vitamista, Egirasta ja tietysti ABC-sarjan kirjoista. Kertausluentoina kuuntelet Katiskan ruokintaluentoja.

Kaiken saat tietysti koulutukseen kuuluvana.

Harjoittelet perusteita mm. laskemalla ja pohtimalla oman koirasi (tai jonkun tutun) ruokintaa sekä tekemällä ensimmäisen ruokintasuunnitelmasi. Et ehkä usko tätä, mutta se saattaa olla myös viimeinen, sillä ravintokouluttajat tekevät harvoin, jos koskaan, perustason ruokintasuunnitelmia. Sen sijaan neuvontaa tehdään hieman useammin ja silloinkin yleensä autetaan raakaruokinnassa tai kantavan emän ja pikkupentujen ravitsemuksellisissa asioissa. Puhumattakaan urheilevien koirien erityisvaatimuksista.

Ruokintasuunnitelmia menee huomattavan vähän, koska niille on niin heikosti aitoa tarvetta ja kysyntää. Sen sijaan työtä tehdään ongelmien kanssa - allergia, hiiva, suolisto-ongelmat ja iho-oireet ovat ehkä yleisimpiä.

Mutta jos ei tiedä mitä proteiini on tai mitä jokin vitamiini tekee tai mistä sitä saa, niin on mahdotonta antaa toimivia ohjeita. Katiskan Raviintokouluttajan jälkeen et vahingossakaan ehdota raejuustoa kalsiumin lähteeksi tai nokkosta rautalisäksi, koska osaat. Huihaihöpönassuohjeet kuuluvat muille alalla pyöriville.

Kirjallisten tai videona olevien luentojen lisäksi eri aihepiireihin kuuluu alustuksia audiolla. Kuten vaikka tämä energian alustus:

\[audio mp3="https://www.katiska.eu/wp-content/uploads/2019/03/mod1-energian\_intro.mp3"\]\[/audio\]

##   
Moduuli 2: Raaka-aineet

Kakkosmoduuli jatkaa ykkösen perusasioista siirtämällä teorian käytäntöön: ruokiin ja niiden käyttöön. Jos ykkösen kantava ajatus oli, että suolisto-oireita ei voi neuvoa hoidettavaksi kuidulla ennen kuin tietää mitä kuitu on ja mitä se tarkoittaa, niin kakkonen siirtää saman asian toiselle vektorille: kuitua ei voi neuvoa suolisto-oireisiin. jos ei tiedä mistä kuitua saadaan ja kuinka paljon sitä voidaan käyttää.

\[audio mp3="https://www.katiska.eu/wp-content/uploads/2019/03/mod2-tervetuloa.mp3"\]\[/audio\]

Yleissivistävä materiaali on hyvin vahvasti Katiskan sisältöä. Samaa asiaa on turha kirjoittaa montaa kertaa, mutta nyt asiat tuodaan sinulle kootusti omassa viiteympäristössään ja selitettynä.

Osion varsinainen anti ei kuitenkaan ole Katiskan neuvoissa mitä kuivamuonan reseptiikka tarkoittaa käytännössä, tai miten raakaruokinta suunnitellaan. Se ei myöskään piile opeissa mitä 50/50-ruokinnan suhteet itse ruuassa tarkoittavat syöjälle. Moduuli 2 vahvuus on siinä, että nyt joudut laskemaan. Se on ainoa tapa avata sinulle mitä erilaiset käytännön ravitsemusväitteet - vaikka kuitua maksimissaan 5 % - aidosti tarkoittavat ruokakipossa.

Kakkosella rakennat itsellesi vahvat muistisäännöt perusruokintaan, jolloin et todellakaan tarvitse enää koskaan exceliä ruokinnan miettimiseen.

\[audio mp3="https://www.katiska.eu/wp-content/uploads/2019/03/170119-115030\_01.mp3"\]\[/audio\]

## Moduuli 3a: Erikoisruokavaliot

Ravintokouluttaja tekee töitään lähes kokonaan perusruuasta poikkeavien ruokavalioiden parissa merkityksellä korjataan joku ongelma. Edelleenkään ravintoasioita ei tehdä yleisesti kuvitellulla tavalla johonkin lukujärjestykseen tai mailata valmista wordiä kaikille samanlaisen case-kertomuksen pohjalta. Itse en suuremmin koskaan sano tekeväni ruokavalioita, vaan suunnittelen ja neuvon toteutetuksessa kun tarvitaan ongelmanratkaisua tai tukihoitoa sellaisissa asioissa, jossa ruokavaliolla tai ravinnon koostumuksella on tai saattaa olla merkitystä. Minä en siis pysty auttamaan munuais- tai sydänvian korjaamisessa, mutta pystyn auttamaan sairauksien "sivuvaikutusten" minimoinnissa. Sen sijaan närästyksessä tai suolisto-ongelmissa ruokavalion on se tärkein asia noin 90 prosentissa tapauksia. Lopuissa 10 prosentissa kyse on ongelmista, joihin tarvitaan lääkkeet tai kiusaa tekee rakenteellisemmat viat - niiden kanssa ollaan taas tilanteessa, että kyse on seurausten helpottamisessa tai vähentämisessä, kun varsinaista perussyytä ei voi ruualla korjata.

Jaan asiat itselleni neljään kategoriaan:

1. Perusruokinnat, jotka tehdään terveille tavallisille koirille; miten toteutetaan 50/50, raakaruokinta sekavista aajatuksista syötävään ruokakippoon, lisien käyttö jne. - eräällä tavalla siis peruskoulutusta koirien ravitsemukseen
2. Kantavat emät ja pikkupennut; käytännössä samaa kuin kohta 1, mutta pienillä painotuksilla ja aidosti kyse on kasvattajan itseluottamuksen parantamisesta
3. Sairasruokinnat, jotka ovat aina ruokavaliolla tehtävää tuki- tai varsinaista hoitoa; omassa työssä varmasti yli 95 % tapauksista menee tähän kategoriaan
4. Erikoisruokinnat; kaikki sellaiset, jotka eivät mene kolmeen edelliseen. Käytännössä siis liikkuvat ja urheilevat koirat

Moduuli 3a käsittelee nimenomaan erikoisruokintaa. Aihe kiinnostaa vaikka agi-ihmisiä, metsästäjiä, vinttikoiria tai työnsä puolesta lihashuoltoa tekeviä. Nimittäin rasituksen suhteen erikois- ja sairasruokavalioiden raja on hyvin epäselvä ja häilyvä.

\[audio mp3="https://www.katiska.eu/wp-content/uploads/2019/03/mod3-ruokinnan\_aloitus.mp3"\]\[/audio\]

## Moduuli 3b: Sairasruokavaliot

Sairasruokavaliot ovat se työllistävin asia., kun tehdään koirien ravintoneuvontaa. Työllistävä kahdella merkityksellä. Niiden eteen joutuu näkemään eniten vaivaa, ja niistä tulee suurin osa liikevaihdosta. Loppujen lopuksi on aivan se ja sama pystyykö rakentamaan perusruuan, joka antaa kaikki hivenaineet oikeissa määrissä (huom. edelleekään suhteilla ei ole yhtään mitään merkitystä), kunhan ymmärtää ja kerää kokemusta siitä miten eri raaka-aineet vaikuttavat koiriin. SIllä opilla pärjää puhelimessa, pystyy antamaan jumikoirille lisävinkit, myymään koiranruokaa paljon helpommalla ja asiakasta hyödyttävimmällä tavalla.

Sairasruokinnat mietitään koiratapauskohtaisesti ja omistajalle neuvotaan miten pitää edetä. Huomattavan harvoin, jos koskaan, pystytään tarjoamaan patenttiratkaisua, jolla koira saadaan terveeksi. Jos joku myy varmaa ratkaisua vaikkapa närästyksen hoitoon, niin myyjä kusettaa (valitan, tuota ei voi sanoa kauniimmin). Me muut joudumme miettimään asioita hivenen samalla tavalla kuin jos toteutettaisiin eliminaatiota, ja pyrkimällä löytämään omistajan kertomien asioiden perusteella parhaat ehdokkaat sopivalle ruualle sekä koiraa helpottavan tavan antaa ruoka - nuo kaksi kun ovat erillisiä asioita.

Siksi sairasruokavalioiden tekeminen on niin haastavaa ja sen perusteita on opeteltava.

\[audio mp3="https://www.katiska.eu/wp-content/uploads/2019/03/mod3b-tervetuloa\_01.mp3"\]\[/audio\]

Yksi osio puuttuu kokonaan Ravintokouluttajasta. Se on allergioiden hoito. Siihen on olemassa hyvinkin yksinkertainen syy. Allergioita ei voi hoitaa kuin välttämällä allergeenia ja mahdollisesti poistamalla oireita lääkityksellä, vrt. heinänuha ihmisillä; Helsinkin keskustassa vahvalla antihistamiinilla pärjää melkoisen hyvin, eikä ole mitään sellaista ruokaa tai ravintolisää, joka auttaisi. Joku ruokaa mädännyttävä hapankaalikauppias saattaa selittää toista, mutta hän kusettaa (anteeksi, tätäkään ei voinut sanoa kauniimmin). Se kaikki, jota kutsutaan allergiaksi, useimmiten väärin, on sitten närästysten korjaamista, hiivan poistamista, IBD/IBS-oireiden vähentämistä, kuivan ja kutisevan ihin huoltoa jne. Korjataan siis niitä aitoja oireita, tai ainakin yritetään helpottaa koiran ja omistajan oloa, eikä takerruta sekunniksikaan allergianimitykseen.

Yksi nippelitason huomio. Yksikään Katiskan kouluttama ravintokouluttaja ei neuvonnassaan diagnosoi. Se olisi laitonta, koska työtä tehdään rahaa vastaan. Sen sijaan joudutaan omassa tekemisessä miettimään mikä saattaa olla aito syy ja suunnittelemaan sen mukaan ruokinta. Tässä on selvä ero, eikä ravintosuunnitelmat ole diagnosointia. Ravintoneuvoja ei voi diagnosoida allergiaa ilman perusteita tai edes perusteilla, se oikein on varattu eläinlääkärille. Sen sijaan saamme arvuutella, että mahtaisikohan kyseessä olla määrättyjem ravintoaineiden vajaus ja suunnitella ruokinta sitä kautta. Kyllä, tässä ollaan harmaalla alueella.

\[audio mp3="https://www.katiska.eu/wp-content/uploads/2019/03/mod3-diagnoosit.mp3"\]\[/audio\]

## Moduuli 3c: Ikäkaudet

Ikäkausiruokinnat - joihin kuuluu myös kantavat emät, koska onhan sikiöaikakin ikäkausi - on ehkä se helpoin asia ravintokouluttajan työssä. Aidosti ei tarvitse suuremmin paneutua ruokintaongelmiin, vaan kerrotaa ihmisille sellaiset asiat, joita ei kannata tehdä ja loppu on kannustamista ja komppaamista.

Olen aina pitänyt ikäkausitöistä, koska niistä puuttuu aina eräänlainen pakko, omistajat eivät ole kuolemanväsyneitä ja konkurssin partaalla sairaan koiran takia. Sen sijaan asiakkaat ovat innoissaan ja huoli, jota korjataan, ei ole negatiivista vaan positiivista halua parempaan ja siitä yli. Plus että tapaukset antavat kivan buustin omalle osaamiselle, koska asiakkaat kertovat aina ummet ja lammet rodustaan, sen tilanteesta ja mahdollisista ongelmista.

Ravintokouluttajan arki rakentuu kahdelle jalalle. Ensimmäinen on oman osaamisen jakaminen. Toinen on oman osaamisen laajentaminen. Ikäkausityöt palvelevat vahvemmin jälkimmäistä ja joskus olen ajatellutkin, että maksuasetelma pitäisi olla toisinpäin - mutta se olisi loiva tie omaan konkurssiin.

## Moduuli 4: Yrittäminen

Ravintokouluttaja toimii useimmiten yrittäjänä, mutta se ei ole perusedellytys. Monet käyttävät oppejaan tulemaan muuta koira-alan toimintaansa, niin lihashuollossa, myynnissä kuin kouluttamisessakin.

Yritystoiminta antaa eräällä tavalla vapaammat kädet päättää mitä tekee, mutta toisaalta asiakkaat määräävät mitä tehdään ja varsinkin milloin. Vapaus tulee lähinnä kahdesta asiasta: aina ei ole töitä ja edes jossain määrin voi päättää itse tekeekö mitään... Kunhan muistaa, että kun ei tee, niin ei tule rahaa. Yrittäminen jättää kuitenkin itselle enemmän pelivaraa valita mitä tekee ja miten.

\[audio mp3="https://www.katiska.eu/wp-content/uploads/2019/03/mod4-intro.mp3"\]\[/audio\]

Moduuli ei ole varsinaista yritysneuvontaa ja -koulutusta. Siinä minulla ei ole kuin omakohtaisia kokemuksia ja Suomesta löytyy tuolta akselilta paljon vahvempia osaajia - aina kannattaa käyttää apuna niin hyvää kuin mihin omat rahat riittävät. Silti jutellaan erilaisista yrittämiseen liittyvistä asioista, kuten tehdäkö liikevaihtoa liikevaihdon takia, miten hinnoitella, miten myydä jne.

\[audio mp3="https://www.katiska.eu/wp-content/uploads/2019/03/mod4-foorumi-tyoaika.mp3"\]\[/audio\]

Moduuli perustuu hyvin vahvasti keskusteluun ja kokemusten jakamiseen.  
  

## Moduuli 5: Lopputyö

Viimeinen moduuli on vahvimmin tenttiosio. yhdessä harjoitustöiden kanssa. Kuorrutuksena on aloituksia ja keskusteluja ns. nippelipuolen ammattikysymyksistä ja tapaus-keisseistä. Kun nuo kaikki on menestyksekkäästi hoidettu alta pois, niin on todistusten jaon aika ja ollaankin valmiita.

Väärin. Ollaan valmiita aloittamaan asiakkaiden auttamisessa, mutta ammattiosaamisessa ollaan vasta ensimmäisellä portaalla. Ei ravintokouluttaja eroa muista ammateista mitenkään eikä vastavalmistunut ole sama kuin vahva erikoistekijä. Osaaminen on perustana, mutta se omaehtoinen opiskelu alkaa nyt. Osa tulee asiakkaiden kautta sekä heidän erikoistarpeidensa takia tehtyjen selvitysten myötä - takaan, että Google tulee tutuksi.

\[audio mp3="https://www.katiska.eu/wp-content/uploads/2019/03/mod5-intro-laajaalaisuus.mp3"\]\[/audio\]

Kun koulutus on selvitetty, niin sinulla on mahdollisuus tehdä ammattia myös Katiskan kautta (siis myös, ei missään nimessä yksinoikeudella). Mutta se ei ole automaatio, vaan mahdollisuutta tarjotaan riittävän hyvän opintomenestyksen myötä. Sinulla on myös mahdollisuus hankkia jatko-opintoja. Ammattiosaamisen ja verkostoitumisen nimissä saat kutsun Ravintokouluttajien omalle sivustolle sekä Slackiin (jos et tiedä mikä Slack on, niin googleta...)

Jos et aio tehdä varsinaista ravintokouluttajan työtä koirien ravintoneuvonnan alalla, niin sekin on ihan ok. Asiahan riippuu täysin sinusta. Voit, ja kannattaakin, toteuttaa osaamista muilla aloilla - oli kyse sitten omasta harrastusryhmästä tai muusta ammatista (nöyrä pyyntö, älä silti syö leipaa meidän elannoksi tekevien pöydästä äläkä milloinkaan-koskaan-ikinä polje hintoja).

## Omaan tahtiin vai ohjattuna?

Koulutuksessa on kaksi erilaista vaihtoehtoa:

- omaan tahtiin
- ohjattu eteneminen

Sinun kannattaa valita omaan tahtiin kulkeminen, jos et pysty takaamaan opiskelumäärääsi esimerkiksi viikossa. Tai tiedät, että sinulle tulee taukoja vaikkapa työkiireiden takia. Teet silloin kun siltä tuntuu eikä perääsi huudella. Sopii useimmille, mutta siinä on myös riski jättää hommat kesken. Vaatii siis hieman selkärankaa. Jos käytät sanotaan vaikka maksimissaan pari tuntia viikossa, niin tämä on sinun vaihtoehtosi,

Jos haluat valmistua nopeammin ja tiedät paljonko pystyt viikossa panostamaan opiskeluaikaa, niin sinulle sopii parhaiten ohjattu eteneminen. Jotta se toimisi, niin sinun täytyy olla valmis käyttämään koulutusasioihin noihin tunnin päivässä, ainakin muutamana päivänä viikossa koko koulutuksen ajan (vuoden luokkaa) poislukien loma-ajat. Teemme yhdessä suunnitelman, jonka mukaan edetään. Sinulla on selvät määräajat tehtäville ja jos myöhästyt, niin hyvinhyvin närkästynyt Lehtonen lähettää ensin ,mailia ja sitten soittaa. Korkeampi hinta perustuu siihen, että meillä on säännölliset puhelin- tai skypetapaamiset, joissa mennään asioita ja etenemistä läpi.

Etkö saa pidettyä aikataulusta kiinni? Ei siinä mitään, silloin valut omaan tahtiin etenevien joukkoon ja olet maksanut enemmän. Entä jos toteat, että omaan tahtiin eteneminen ei ollutkaan sinun juttusi? Ei haittaa. Lähetä mailia, niin saat tarjouksen loppuajan osalta - minulle on siihen hyvin selkeä kaava, koska laskutus perustuu työtuntien määrää, joita joudun panostamaan enemmän.

Lähetä mailia jos koulutus kiinnostaa, mutta olet epäröivällä kannalla kumpi olisi sinulle parempi vaihtoehto: [jakke.lehtonen@katiska.info](mailto:jakke.lehtonen@katiska.info)  
  

## Miten pääsen mukaan?

Hyvin helposti.

Suuntaa KatiskaStoreen [Ravintokouluttaja](https://store.katiska.info/tuote/ravintokouluttaja/), valitse itsellesi sopivin vaihtoehto opiskella ja sitten vaan kassan kautta kotiin. Lisätiedot tulevat mailitse.
