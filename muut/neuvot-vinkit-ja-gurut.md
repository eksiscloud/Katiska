---
title: "Neuvot, vinkit ja gurut"
date: 2010-05-06
categories: 
  - "muut"
tags: 
  - "blogit"
  - "neuvot"
  - "vastuu"
---

Jokainen kaipaa joskus neuvoja. On epävarma tai ei tiedä. Tietämättömyys tietenkin edellyttää jotain pohjatietoa, koska muuten ei tiedä, ettei tiedä. Itsestäänselvyys, mutta tuppaa monelta unohtumaan. Mikään ei ole niin varmaa ja vankkumatonta kuin väärä varmuus - joka kasvaa ja versoo tietämättömyydestä.

<!--more-->

Meille tuli jossain vaiheessa viljakäärme. Sitten rottia. Niitä seurasivat hiiret. Nyt on kanoja. Ilman pienintäkään itsetehostuksen tarvetta minulla on varaa todeta, että olen unohtanut koirista enemmän kuin monet ehtivät (tai kykenevät) oppimaan, mutta uusista lemmikeistämme en tiennyt mitään. Alkoi kiivas uuden opiskelu ja tiedon hankkiminen.

Olen sen verran kauan tahkonut netin koira-aiheita läpi, että tiedän faktojen ja faktoidien kirjavuuden. Aidon, luotettavan tiedon - teoriaan tai kokemukseen perustuvan, ihan sama - löytäminen on työn ja tuskan takana.

Sen verran olen jo kehittänyt silmää, että huomaan kohtuullisen nopeasti koska kirjoittaja on wannabe, koska hän on ekstriimi fanaatikko ja koska kyseessä on rehellistä tietoa jakava.

Kaikelle tässä maailmassa löytyy foorumi, ilmalämpöpumpuillekin. Niiden signaali/kohina-suhde on kuitenkin pahasti pielessä. Aivan yhtä pielessä kuin koiriakin hipovilla foorumeilla. Kokemus oli kasvattava, nyt taas muistaa, ainakin hetken aikaa, millaista on olla täysi aloittelija.

Myös greyhoundmaailma on täynnä näennäisfaktaa ja kohtuullisen kirjavaa yrittäjää. Tietoa tarjotaan, joskus ihan pyytämättäkin, mutta turhan usein se ei auta aloittelijaa - tai edes kokeneempaa - yhtään mihinkään.

Neuvot ovat vääriä tai eivät liity asiaan mitenkään. Omasta mielestäni pahinta ovat vinkit, vihjeet, opit ja neuvot, jotka ovat vain yleispätevää löpinää ja tutun sekä turvallisen konsensuksen toistoa ilman ensimmäistäkään konkreettista työkalua.

Annetaan eräällä tavalla menestyksen avaimet, joilla ei aukea mikään muu lukko kuin julkisen kirjaston 24/7 valmiiksi avoinna oleva ovi.

Ihmisiä tulee kannustaa ajattelemaan itse. Liian moni haluaa valmiit käyttöohjeet ja istua valmiiksi katettuun pöytään. Mutta kannustus pohdiskeluun, kyseenalaistamiseen ja omien tekemisten (tai tekemättä jättämiseen) arviointiin on ns. jatkokurssin ohjelmaa - ei aloittelijoiden, jotka eivät erota laukkaa ravista.

Heille täytyy antaa helposti ymmärrettävää perusasiaa, ei yleistäviä pseudofaktoja tai mikrobiologiaa. Asia, joka minunkin olisi syytä muistaa - ja joka on herättänyt kysymyksen, että pitäisikö Katiskan anti jollain tavalla luokitella vaatimustason mukaan. Ja tuottaa materiaali nimenomaan alkeis- ja peruskurssien tarpeisiin.

Aikoinaan Ruotsissa kun [Ruotsin Derby-voittaja Hugo Houdini](https://www.katiska.eu/koirakilpailut/racing/ruotsin-derby-2004/) jäi muistaakseni jossain sijoituslähdökssä toiseksi, niin eräs hyvää tarkoittava treenari tuli neuvomaan minulle miten meidän pitäisi koiraa treenata. Kysyin häneltä harrastusvuosien pituutta (tarpeetonta, koska ne eivät kerro mitään; liian moni 30+ harrastanutta ei ole koskaan oppinut edes perusasioita) ja millaista menestystä hänelle oli tullut. Hänen paras koiransa oli kehnompi kuin meidän huonoin. Se siitä, ja siirryin kuuntelemaan puolella korvalla. Pois ei koskaan kannata lähteä, sillä noista saattaa saada hyvää vinkkiä siitä, mitä ei kannata tehdä.

Tarinan opetus on, että älä koskaan muuta omia metodejasi itseäsi huonompien - tai vähemmän menestyneiden - ohjeiden mukaiseksi.

Kuuntele tarkkaan niitä, jotka koira koiran jälkeen menestyvät. Tämä on yleismaailmallinen sääntö ja pätee niin PK:ssa, agilityssä kuin greyhound racingissäkin.

Ota selvää onko neuvojalla omaa menestystä. Jos ei, niin ei hän sinulle mitään menestyksen avaimia ole tarjoamassa - vaan lähinnä loctitea lukon pikaliimaukseen. Mikäli ilmenee, että neuvoja ottaa omiksi meriitikseen muiden saavutuksia, niin kyseessä on hyväksikäyttäjä, loinen. Ei häneltä apua saa, koska hänellä ei ole ylipäätään kykyä antaa - näiltä voi saada jopa koiralle vaarallisia neuvoja.

Entä sitten jos neuvot ovat yleisellä tasolla olevia? Hieno juttu - mutta ei niistä mitään hyödy.

Vaadi siis aina näyttöjä väitteiden tueksi. Jos joku sanoo osaavansa, niin hän on myös osaamisellaan saavuttanut jotain. Muuten...
