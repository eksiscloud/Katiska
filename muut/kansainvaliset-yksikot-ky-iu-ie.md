---
title: "Kansainväliset yksiköt (KY, IU, IE)"
date: 2019-03-08
categories: 
  - "muut"
tags: 
  - "a-vitamiini"
  - "e-vitamiini"
  - "faq"
  - "tarve"
  - "yksikot"
---

KY (tai ky), IU ja IE tarkoittavat kaikki samaa asiaa, kansainvälistä yksikköä. IU on englanninkielinen lyhenne sanoista international unit tai ranskaksi unité internationale ja IE taasen sama ruotsiksi.

<!--more-->

Kansainvälistä yksikköä käytetään kuvaamaan jonkun aineen biologista aktiivisuutta, kun taasen milli- tai mikrogrammat kertovat määrän painona. Vaikka niitä voidaankin muuttaa molempiin suuntiin, niin ne tarkoittavat hieman eri asiaa.

[E-vitamiinista](https://www.katiska.eu/tieto/e-vitamiini/e-vitamiinin-aktiivisuus/) on useita eri muotoja, mutta ne kaikki toimivat hieman eri tavalla ja eri tehokkuudella kehossa, mutta silti koko ajan puhutaan E-vitamiinista. E-vitamiinien yhteismäärä voidaan ilmoittaa milligrammoina, mutta jos halutaan tietää paljonko ruuassa olevien kaikkien E-vitamiinimuotojen aktiivisuus vastaisi alfa-tokoferolia, joka on E-vitamiinimuotojen aktiivisin otus, niin se kerrotaan kansainvälisenä yksikkönä, KY:nä.

Aivan sama pätee [A-vitamiinin](https://www.katiska.eu/tieto/a-vitamiini/a-vitamiini/) suhteen, jossa kerrotaan paljonko A-vitamiiniksi miellettävä yhdiste vastaisi  aktiivisuudeltaan varsinaista A-vitamiinia eli retinolia yksi KY on 0,3 mikrogrammaa eläinperäistä retinolia tai 0,6 mikrogrammaa beeta-karoteenia.

Jotta asia monimutkistuisi hieman lisää, niin ravintotietokannoissa ilmoitetaan yleensä A-vitamiini mikrogrammoina arvolla RAE (ennen, ja jenkkilähteissä vielä nykyäänkin käytetään RE). Siinä on laskettu yhteen retinolit ja karotenoidit, ja mikrogrammamäärä ilmoittaa mitä määrää retinolia - siis "aitoa" A-vitamiinia - ne yhdessä vastaisivat. Porkkanassa ei ole A-vitamiinia, mutta siinä on beeta-karoteenia, joka voi muuttua A-vitamiiniksi, joten Finelli ilmoittaa porkkanalle A-vitamiinin määrän, mutta RAE-arvona.

- kun johonkin lisätään A-vitamiinia tai vastaavaa yhdistettä, niin käytetään yksikköä KY (joka voidaan muuttaa mikrogrammoiksi)
- kun jonkun ruuan sisältämä A-vitamiini kerrotaan, niin käytetään yksikkö RAE (joka on mikrogrammoina kertomassa paljoako A-vitamiinia se vastaa)

KY:t ovat siis yksi tapa standardisoida niin, että vertailu olisi helpompaa. Se, että vertailussa silti pitäisi tietää mistä E-vitamiinin muodoista on kyse, vaikeuttaa lisää asiaa.

Hyvä puoli on se, että aktiivisuuden ja eri muotojen miettiminen on puhdasta jatkokurssiaihetta ja liittyy enemmän ravitsemuksen teoriaan kuin käytäntöön. Arjessa riittää mainiosti se, että tietää paljonko ruuassa on vaikka vitamiineja riippumatta siitä ilmoitetaanko ne KY:nä vai milligrammoina.

Pitoisuuksien ilmoittamistyyli vaihtelee, eikä siinä ole olemassa mitään selvää sääntöä. Osa ilmoittaa KY:nä, osa käyttää lyhennettä IU ja osa kertoo grammoina, milleinä tai mikroina. Koska laskuissa on aina käytettävä samaa yksikköä, niin on tehtävä muunnos. On makuasia, että muuttaako grammoista KY:hyn vain toisinpäin, mutta koska vain osassa vitamiineja ylipäätään käytetään KY-merkintää, niin lienee selvintä muuttaa aina grammoihin.

Se on onneksi helppoa, kunhan muistaa oikeat kertoimet. Ja muistaa koska ja minkä kanssa täytyy jakaa, ja koska kertoa

### D-vitamiini

Jaa KY:t 40:llä, niin saat mikrogrammat (tai kerrot 0,025, joka on sama asia). Kun kerro mikrogrammat 40:llä, niin saat KY:t.

- Jos ruuassa 200 KY:tä D-vitamiinia, niin 200/40=5 µg.
- Jos ruuassa on 12,5 µg D-vitamiinia, niin 12,5\*40=500 KY

**Huom: jos lopputuloksessa mikrot ovat suuremmat kuin KY, niin olet tehnyt kerto- tai jakolaskun väärinpäin.**

### A-vitamiini

Kerro KY:t 0,3:lla, niin saat mikrogrammat. Kun jaat mikrogrammat 0,3:lla, niin saat KY:t.

- Jos ruuassa on 250 KY:tä A-vitamiinia, niin 250\*0,3=75 µg.
- Jos ruuassa on 110 µg A-vitamiinia, niin 110/0,3=367 KY.

**Huom: jos lopputuloksessa mikrot ovat suuremmat kuin KY, niin olet tehnyt kerto- tai jakolaskun väärinpäin.**

### E-vitamiini

E-vitamiini on hieman hankalampi tapaus, koska eri muodoille pitäisi käyttää omaa muunnostaan, mutta useimmiten riittää, että muutat sen suoraan, eli KY on sama kuin milligramma. Voit myös käyttää kerrointa 1 mg on 1,1 KY, mutta suora muunnos on nopeampi laskea päässä, vaikka antaakin hieman pielessä olevan tuloksen - mutta niin vähän, että sillä ei ole merkitystä. Suurempi merkitys on sillä, että ns. synteettistä E-vitamiinia pitäisi antaa milligrammoina tuplasti enemmän kuin mitä tarve on, ja ns. luonnollisessa E-vitamiinissa riittää sama kuin mitä laskettu tarve olisi.

- Jos ruuassa on 100 KY E-vitamiinia, niin 100\*1,1=110 mg.
- Jos ruuassa on 100 mg E-vitamiinia, niin 100/1,1=91 KY.

**Huom: jos lopputuloksessa millit ovat _pienemmät_ kuin KY, niin olet tehnyt kerto- tai jakolaskun väärinpäin.**

### C-vitamiini

C-vitamiinillekin on oma KY:nsä, mutta rehellisesti sanottuna, niin en ole koskaan törmännyt siihen missään. Joten tuskin joudut koskaan tekemään muunnosta. Mutta 1 KY C-vitamiinia vastaa 50 µg askorbiinihappoa.

- Jos ruuassa on 1000 KY:tä C-vitamiinia, niin 1000/50=20 mg
- Jos ruuassa on 500 mg C-vitamiinia, niin 500\*50=2500 KY
