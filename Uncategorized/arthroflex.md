---
title: "Arthroflex"
date: 2021-04-12
---

ScanVetin markkinoima Arthroflex on koirien nivelten hyvinvointiin ja nivelrikon hoitoon myytävä tuotesarja. Se on niin kutsuttu yhdistelmätuote, mutta niveliin vaikuttavana aineena on vain glukosamiini.

Pakkausten annossuositukset ovat pelkästään yleiselle nivelten hyvinvoinnille, jossa annostuksen oikeellisuutta ei voi millään tavalla mitata. Nivelrikkoisille koirille on käytettävä isompia annoksia.

## Annostus

Kaikki glukosamiinituotteet annostellaan aina glukosamiinin mukaan riippumatta mitä muuta purkkiin on pakattu. Toinen mahdollisesti hyödyllinen ainesosa on konroitiinisulfaatti, mutta sitä ei käytetä annostuksen laskemisessa, kun mukana on glukosamiinia.

Koiralle ei ole määritelty glukosamiinin tarvetta, mutta huomattavan yleisesti käytetään vastaavaa määrää kuin 1000 mg/30 kg on. Tuo tarkoittaa suoralla laskukaavalla 33 mg/kgEP, joka voidaan pyöristää helpommin laskettavaan 40 mg/kgEP. Määrä on oireilevalle nivelrikolle ja ennakoivaan tai varmuuden-vuoksi annosteluun käytetään jotain välillä 1/3 .. 1/2 annosta eli 10 - 20 mg/kgEP.

Glukosamiinin annostus lasketaan aina yhdisteestä, eli esimerkiksi glukosamiini HCL:n ja glukosamiinisulfaatin välillä ei huomioida eroja sen mukaan paljonko niissä on varsinaista glukosamiinia - tosin erot ovat mitättömiä.

Myös kondroitiinisulfaatin annostus on tuntematon, mutta samoilla perusteilla kuin miten glukosamiinin annostus on hahmoteltu, niin kondroitiinisulfaattia pitäisi saada 800 - 1000 mg/30 kg eli 25 - 40 mg/kgEP.

## Annoslasku

koiran paino x tuotteen annostus

Esimerkiksi: 15 kg x 0,2  = 3 g = 3/4 tl

## [![](images/omega_jauhe.jpg)](https://www.katiska.eu/wp-content/uploads/2021/04/omega_jauhe.jpg)Arthroflex Omega jauhe

- Glukosamiini HCL 200 mg/g
- MSM 167,50 mg/g
- Kondroitiinisulfaatti 40 mg/g
- Avokado-soijauute 40 mg/g
- Omega-3-rasvahappoja 30 mg/g
- C-vitamiini 10 mg/g
- Mangaani 1,23 mg/g

Ainoa vaikuttava aine on glukosamiini, koska kondroitiinisulfaatin määrä on huomattavan alhainen. Omega-3 rasvahapot eivät vaikuta niveliin, vaikka EPA ja DHA saattavatkin hieman vähentää tulehdusta. Arthroflex Omega jauheessa on kuitenkin niin vähän kalaöljyä, että sen sisältämillä omega-3 rasvahapoilla ei ole mitään merkitystä. Muuta ainesosat eivät vaikuta edes teoriassa niveliin.

Koska glukosamiinia on 200 mg/g, niin se tarkoittaa annostusta

- 0,2 g/kgEP
- yksi gramma jauhetta riittää 5 koirakilolle

400 gramman purkki maksaa noin 55 euroa. Silloin glukosamiinin grammahinta olisi n. 68 senttiä, joka asemoi sen kalliimpien joukkoon.

Jatkeaineena on sokeri (dekstroosi), joka on kohtuullisen siedetty koirilla, eikä pitäisi aiheuttaa vatsa- ja suolisto-ongelmia.

Mukana tulee 2 gramman mittalusikka.

### Kesto

15 kg vertailukoiralle annettaisiin annoksella 40 mg/kgEP Arthroflex Omega jauhetta 3 grammaa päivässä, eli hieman vajaa teelusikallinen. Silloin 400 gramman purkki riittäisi alle 4,5 kuukautta. 

## [![](images/arthroflex-neste-koirat.jpg)](https://www.katiska.eu/wp-content/uploads/2021/04/arthroflex-neste-koirat.jpg)Arthroflex Plus vet oraalisuspensio

Arthroflexin nesteversiota löytyy kahdessa versiossa: 500 ml koirille ja kissoille, sekä 1000 ml hevosille. Niiden pitoisuuksissa on eroja.

**500 ml:**

- glukosamiini HCL 120 mg
- kondroitiinisulfaatti 48 mg
- MSM 50 mg
- C-vitamiini 10 mg
- mangaani 0,5 mg

Koirien versio on siis lähes puolet laihempaa kuin jauhe, vaikka sokeri, avakado- ja kalaöljy on poistettu. Ainoa vaikuttava aine on glukosamiini, vaikka kondroitiinisulfaattia on hieman enemmän kuin jauheessa. Muut ainesosat eivät vaikuta niveliin.

Koska glukosamiinia on 120 mg/ml (eli per gramma), niin se tarkoittaa annostelussa

- 0,34 ml/kgEP
- yksi millilitra kattaa 3 koirakiloa

500 ml pullo maksaa noin 55 euroa. Silloin glukosamiinin grammahinta olisi  noin 92 senttiä, joka tekee siitä markkinoiden kalleimpien ryhmään kuuluvan.

**1000 ml:**

- glukosamiini HCL 200 mg/ml
- kondroitiinisulfaatti 40 mg/ml
- MSM 50 mg/ml
- C-vitamiini 14 mg/ml
- mangaani 2 mg/ml

Litran pulloa Arthroflexiä markkinoidaan hevosille, mutta mikään ei tee siitä varsinaisesti hevotuotteen. Se on sama kuin Arthroflexin jauhe, mutta ilman avokado- ja kalaöljyä, marginaalisesti suuremmlla C-vitamiinilla sekä mangaanilla ja sokeri on korvattu vedellä. Siksi sen annostus on täysin sama kuin Arthroflex Omega jauheella.

1000 ml maksaa noin 90 euroa. Glukosamiinin grammahinta on 45 senttiä, joka sijoittaa sen keskihintaisten joukkoon. Se on silti selvästi edullisempi kuin Arthroflexin jauhe ja huomattasti halvempi kuin koirien laihempi versio.

### Kesto

15 kg vertailukoiralle annettaisiin annoksella 40 mg/kgEP

- Arthroflex oraalisuspensiota 500 ml pullosta 5,1 ml eli vajaa puolikas ruokalusikallinen päivässä. Silloin puolen litran pullo riittäisi noin 3 kuukautta
- Atrhroflex oraalisuspensiota 1000 ml pullosta 3 ml päivässä eli hieman vajaa teelusikallinen päivässä. Litran pullon riittävyys olisi noin 11 kuukautta

## [![](images/arthroflex-tabl.jpg)](https://www.katiska.eu/wp-content/uploads/2021/04/arthroflex-tabl.jpg)Arthroflex tabletti

Arthoflexin tabletti on sopiva ainoastaan, jos tablettikoko sopii suoraan koiran painolle. Jos tabetteja joutuu puolittamaan, niin jauhe tai neste on poikkeuksetta järkevämpi vaihtoehto. Tabletti on myös ainoa, jossa on käytetty paremmaksi luokiteltavaa glukosamiinisulfaattia.

Yhdessä tabletissa on:

- glukosamiinisulfaatti 500 mg
- kondroitiinisulfaatti 100 mg
- MSM 60 mg
- C-vitamiini 15 mg
- mangaania 0,8 mg

Ainoa vaikuttava aine on glukosamiini, mutta koska kondroitiinisulfaattia on hieman enemmän kuin muissa Arthroflex-brändin tuotteissa, niin sillä saattaa olla hieman merkitystä. Se ei kuitenkaan vaikuta annostukseen.

- yksi tabletti kattaa 12,5 koirakiloa

Pakkauksessa on 90 tablettia ja hinta on noin 44 euroa. Glukosamiinin grammahinta on 99 senttiä, joka tekee siitä erittäin kalliin.

### Kesto

15 kilon mallikoiraa ei voida käyttää, joten

- 12,5 kg koiralle paketti riittäisi 3 kuukaudeksi
- 25 kg koiralle paketin kesto olisi 1m5 kuukautta
