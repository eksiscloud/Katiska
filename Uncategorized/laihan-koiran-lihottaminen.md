---
title: "Laihan koiran lihottaminen"
date: 2019-11-23
---

Laiha koira lihotetaan aivan samoin kuin ihminenkin lihoaa: syödään enemmän kuin kulutetaan. Jos koira on terve, niin annoskokoa nostetaan ja rasvan määrää lisätään. Usein kalaöljy, läski ja jopa rasvainen jugurtti toimivat, kunhan niitä antaa riittävästi. Useimmilla koirilla kuitenkin riittää ihan vain ruoka-annoksen kasvattaminen - tietysti edellytyksellä, että ruuassa on jotain hyödynnettävää, sillä light-ruokia tai kananrintaa ei pysty mahduttamaan vatsaan riittävästi.

<!--more-->

![](images/liian-hoikka-koira-1024x768.jpg)

Tuossa on yksi ongelma. Jos koira on ollut pitkään laiha, niin sen elimistö on eräällä tavalla tottunut siihen. Laihasta koirasta tulee äkkiä nirso koira, koska se tulee kylläiseksi liian nopeasti. Tuohon on olemassa ratkaisu, ja sen nimi on hankitaan nälkä. Aivan ensimmäiseksi lihotettava koira siirretään yhdelle aterialle päivässä ja joskus joudutaan pitämään myös [paastopäivä](https://www.katiska.eu/tieto/koira-syominen-yleinen/koiran-paasto/). Usein lihotettava koira yritetään syöttää isoilla annoksilla useamman kerran päivässä, mutta se ei useinkaan toimi. Koira närppii saman verran kuin ennenkin ja syömättömän ruuan lihotushyöty on nolla. Useilla aterioilla saadaan lihotettua nopeasti sellainen koira, jolla on vielä näläntunne olemassa.

Toki laihuuden syy on tiedettävä, ja jopa hyväksyttävä. Jos kyseessä on sairas koira, niin sairaus on ensin hoidettava. Mutta aika ajoin koira laihtuu hoidon takia, kuten eläinlääkärien [virtsatieruuilla](https://www.katiska.eu/tieto/koira-sairaus-elimet/koiran-virtsatiekivet/) tai [haimatulehduksissa vähärasvaisella ruualla](https://www.katiska.eu/tieto/koira-sairaus-elimet/sairas-haima-koiran-haimatulehdus/). Silloin on päätettävä, että antaako koiran laihtua edelleen, koska se ei hoidossa käytetyllä ruokavaliolla voi muuta kuin laihtua - vai voitaisiinko ruokintaa järkeistää.

Olen selittänyt podcastissä [Laiha koira lihavaksi](https://www.katiska.eu/tieto/podcastit-vlog/59-laiha-laskiksi/) hieman aihetta... laihan koiran lihottaminen. Se kannattaa kuunnella.
