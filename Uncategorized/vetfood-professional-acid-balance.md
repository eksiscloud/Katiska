---
title: "Vetfood Professional Acid Balance"
date: 2020-03-09
---

Vetfood on puolalaisen Regisin tuotemerkki. Heillä on kourallinen eläimille tarkoitettuja lisiä, joista jokainen on ns. fuktionaalinen lisä eli niitä ei markkinoida ravtsemukseen, vaan jonkun sairauden tai vastaavaan hoitoon tai ennaltaehkäisyyn. Käytännössä harvoin, jos koskaan moiset lupaukset toteutuvat. Heidän Vetfood Professional brändin Acid Balance pitäisi auttaa vatsaongelmiin, kuten ripuliin ja johonkin, jota monet kutsuvat närästyksen sijaan liikahappoisuudeksi, eli tuotteen väitetään neutralisoivan vatsahappoja.

<!--more-->

Vetfoodin sivustolta ei Acid Balancea löydy, joten siltä osin joudutaan luottamaan jälleenmyyjien tietoihin. Koska ne ovat samat jokaisella, niin luultavasti ovat valmistajan ilmoittaman tai antaman markkinointimateriaalin mukaisia.

Törmäsin myyjän väitteeseen, että Acid Balance auttaa laskemaan vatsan pH:ta. Sitä se ei nimenomaan tee, vaan nostaa pH:ta netralisoidessaan - ainakin jonkun verran - vatsan happamuutta.

Vilkaistaan ensin mitä tuote pitää sisällään, koska vasta sen jälkeen voi keskittyä terveysväitteisiin.

**Yhdessä kapselissa** on:

- kalsiumkarbonaatia ja magnesiumkarbonaatti yhteensä 380 mg
- kuitua ja inuliinia 60 mg
- vihreätee-uutetta 35 mg

Terveysväitteet on jaettu per raaka-aine:

- kalsiumkarbonaatti ja ja magnesiumkarbonaatti neuralisoivat happamuutta
- kuitu suojaa suolistoa ja inuliini on prebiootti
- vihreätee antaa antioksidantteja

Tuolta osin väitteiden kanssa päästään lain oikealle puolelle, koska noinhan nuo kaikki tekevät. Taas päästään rehulisien funktionaalisten väitteiden aina niin antoisaan maailmaan: riittää, että jokin on mahdollista, koska väitteen ei tarvitse toteutua.

## Vatsan happamuus

Vetfood ei vaivaudu kertomaan paljonko on kalsiumkarbonaattia ja paljonko magnesiumkarbonaattia. Perustuen tuotetietoihin, niin väitän, että kalsiumkarbonaattia on noin 2/3 eli noin 250 - 300 mg ja magnesiumkarbonaattia olisi silloin noin 80 - 130 mg. Se tarkoittaa sitä, että pH:n laskeminen perustuu pieneen määrää ruokintakalkkia.

Annetaan määrille jotain helpommin ymmärrettävää mittakaavaa.

Annostus on kapseli per 20 kg (ei puututa tällä kertaa annostuksen aivan päättömään haarukkaan).  Jos 20 kg koira syö [luuttomasta lihasta](https://www.katiska.eu/tieto/koira-tieto-ruokinta/koira-kuivamuona-taysruoka/kuivamuonan-lihaisat-luut/) tehtyä kuivamuonaa 200 g, jossa on kalsiumia 1,2 %, niin se saa ruuastaan kalsiumkarbonaattia 3 grammaa. Muuten tuo samaan yksikköön Acid Balancen kanssa: ruoka antaa 3000 mg kalsiumkarbonaattia, kun Acid Balance antaa maksimissaan 300 mg. 

Magnesiumin suhteen ero on vielä suurempi.

Kysymys on siitä, että ruuassa annetaan samaa tavaraa 10 kertaa enemmän. Mihin tarvitaan 1/10 määrän antavaa tuotetta, kun ruoka neutralisoi vahvemmin vatsahappoja? Kerrataan vielä kokoruokka. Päivän ruoka-annos antaa sama kuin jos antaisi 10 kapselia kerralla ja syöttäisi vatsahappojen nimissä sen noin 17 euron purkin kolmessa päivässä.

Eräs jälleenmyyjä loihe lausumaan:

> Kumpikin suola suojaa ruokatorven, vatsan ja pohjukaissuolen limakalvoja mahanesteen vahingoittavilta ominaisuuksilta

Ei suojaa. Ei edes teoriassa. Kumpikaan suolo (ei [suola](https://www.katiska.eu/tieto/koira-tieto-ruokinta/koira-ruoka-lisaravinne/suola/)...) ei tee yhtään mitään ruokatorvelle, vatsalle tai edes pohjukaissuolen limakalvoille minkäänlaista suojaa mahanesteelle. Neuvon tutustumaan limakalvojen toimintaan. Sanon tämän aivan suoraan: kun tuote on kyseenalainen, niin tilanne ei parane keksimällä asioita, vaikka se sääntö lisäravinnebisneksessä onkin.

## Kuitu suoliston suojana

Suoliston huolto ja suojaus tehdään kuidulla ja inuliinilla, eikä taaskaan kerrota kuinka paljon kumpaakin on. Hyvin ymmärrettävää, sillä Acid Balancessa ei tuotetietojen mukaan ole kuitua.

Se mitä kutsutaan kuiduksi, on tärkkelystä. Sitä sitten ei kerrota, että onko se raakaa vai kypsää, tai onko se esimerkiksi maissista tai perunasta. On kuitenkin ymmärrettävä, että vaikka raaka tärkkeys ei sula, niin se ei silti ole ravintokuitua. Vetfood käyttää esim. kauran kuitua tai psylliumia muissa tuotteissaan, mutta tähän sitä ei ole riittänyt.

Asetelma on selvä. Se mikä kutsutaan kuiduksi, on itseasiassa sulamattomana hiilihydraattina prebiootti, mutta tukee kylläkin sellaisten bakteerien kasvua, josta ei niin väliä olisi. Annetaan taas käytännön mittakaavaa samalla 20 kilon koiralla kuivamuonallaan. Ruuassa on 40 % hiilihydraatteja, joiden sulavuus on 50 % ja 10 % ravintokuitua. Silloin siitä 200 gramman ruoka-annoksesta riittää suolistolle sulamatonta tärkkelystä noin 40000 mg ja kuitua 20000 mg, yhteensä 60000 mg - Acid Balance tarjoaa yhteensä 60 mg.

Inuliini on hedelmäsokerin varastomuoto. Se geeliytyy, jonka takia sitä käytetään mm. kermankorvikkeena ruokateollisuudessa. Inuliini on probiootti, jonka toivotaan lisäävän maitohappobakteerien kasvua. Sinällään haluttua, mutta juurikin koska se sokerin varastomuoto ja bakteerien ruokaa, niin se aiheuttaa osalle herkemmistä laktoosi-intoleranssin tapaisia oireita. Saman tekee muuten myös sulamaton tärkkelys.

Aika monelle on tutumpi kilpailijan tuote Inupekt Forte. Siinä on yhdessä pillerissä 300 mg inuliinia ja valmistajan suosotus 20 kg koiralle on kaksi tablettia, jolloin inuliinia saisi 600 mg. Acid Balance tarjoaa maksimissaan 30 mg.

## Antioksidanttisuoja

Vihreässä teessä on antioksidantteja. Itseasiassa käytännössä kaikissa kasveissa on antioksidantteja. Ongelmaksi tulee lähinnä se, että ne harvemmin tekevät sitä mitä sanotaan ja kun määrä on pienempi kuin hippu teelusikan kärjessä, niin antioksidantit eivät tee yhtään mitään. Se siitä.

Vihreässä teessä on toinenkin ongelma: [kofeiini](https://www.katiska.eu/tieto/koiran-terveys-sairaus/myrkyt-ja-riskit/kofeiini/). Yksikään valmistuttaja, joka käyttää teetä tai tee-ekstraktia tuotteissaan, ei kysyttäessä suostu takaamaan, että kofeiinia ei olisi. Hyvin ymmärrettävää, koska kofeiinin poistaminen vaatisi erillisen ja perin kalliin prosessin ja samalla menetetään melkoinenkin määrä antioksidanttipotentiaalista.

Kofeiinin määrä vaihtelee, mutta sitä voisi olla vihreässä teessä 40 mg/g. Joten 35 mg antaisi 1,4 mg, joka on sinällään melkoisen vähän. Mitään terveydellistä riskiä siitä ei ole, Kyse onkin dopingsäännöistä. Takaan, että jos joku antaa stressaavalle koiralleen vatsansuojaksi kilpailuaamuna muutaman Acid Balancen ja koira antaa virtsanäytteen iltapäivällä, niin seuraava kirje tulee positiivisen testituloksen takia kurinpitotoimikunnalta.

## Lopuksi

Acid Balancessa on jotakuinkin se mitä väitetään, tosin määrissä tuotetietoja pimittäen. Mutta se ei käytännössä tee sitä mitä luvataan. Joten on oma valinta, että onko moisesta valmis maksamaan noin 17 euroa per 30 tablettia - [rehukalkkia](https://www.katiska.eu/tieto/koira-tieto-ruokinta/yksi-mineraali-tai-vitamiini/kanakalkki-ja-luuleminen/), joka tekee saman, saa hintaan kympin 4o kiloa.

Jos ihmettelee mitä tuotetiedoissa sensoriset lisäaineet oikein tarkoittaa, niin se on vain veikeä ilmaisu väriaineelle; usein titaanidioksidi, jolla saadaan logo tai teksti aikaiseksi - mutta toki näkökyky on sensorinen aisti. Kyse on vain siitä, että jos tuotetiedoissa lukee elintarvikeväri, niin osa kuluttajista jättää ostamatta. Sensorinen lisäaine kuulostaa paljon paremmalta.
