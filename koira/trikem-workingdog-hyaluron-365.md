---
title: "Trikem WorkingDog Hyaluron 365"
date: 2019-04-29
categories: 
  - "koira"
tags: 
  - "glukosamiini"
  - "hyaluronihappo"
  - "kondroitiinisulfaatti"
  - "lisaravinteet"
  - "msm"
  - "nivelet"
  - "nivelrikko"
  - "tuotearvostelut"
---

Trikem mainostaa niveltuotettaan kaikilla mahdollisilla ylisanoilla. Se poistaa koiran jäykkyyden ja kun kilpailijoiden tuotteet vain parantavat, niin Hyaluron 365 jopa ehkäisee. Ruotsissa on ilmeisesti terveysväitteiden suhteen aivan yhtä vapaat säännöt kuin Suomessakin.

<!--more-->

Trikemin WorkingDog sarjan niveltuote Hyaluron 365 on nestemäinen glukosamiini. Tämä ero on ymmärrettävä. On olemassa kahdenlaista pakkaustapaa. Joko purkissa on pelkästään vaikuttavaa ainetta tai sitä on laimennettu jollain fillerillä. Kuivissa tuotteissa se on esimerkiksi sokeri, ohrajauhoa tai maltodekstriiniä. Nestemäisissä tuotteissa tarpeeton ja hyödytön jatkeaine on vesi.

Koska kyseessä on niveltuote, niin arviointi ja vertailu on huomattavan helppoa. Katsotaan mitä aidosti saadaan ja mitä se tulee kustantamaan.

1 ml nestettä sisältää:

- glukosamiini HCL 60 mg
- kondroitiinisulfaatti 5,4 mg
- MSM 100 mg
- hyaluronihappo 1,1 mg
- vettä noin 800 mg
- sekalaisin väri-, säilöntä- ja happamuudensäätelyaineita

Nimen mukaan kyseessä on hyaluronituote, mutta siinä on tehty samaa kikkailua kuin kuivamuonissa. Lisätään vain juuri ja juuri sen verran, että ainetta saa käyttää nimessä. En jaksa laskea, mutta äkkiseltään näyttäisi siltä, että määrien mukaan tuosta ei saisi käyttää hyaluroni-nimeä, sitä on niin vähän.

Koiralle ja sen nivelille kyse on täysin toissijaisesta asiasta, sillä tuosta tuotteesta hyaluronihappo ei imeydy niveliin eikä myöskään estä vanhuuden jäykkyyttä eikä korjaa eikä suojele niveliä.

HA:ta saa silti käyttää terveysväitteessä, koska pykälät eivät vaadi hyödyllisiä määriä eikä piittaa siitäkään, että HA toimii sen minkä toimii vain injektiona. Hassua. Tuota saa tehdä, mutta sinkkisulfaattia ei saa myydä. Mutta pääasia, että ollaan kaikki turvassa.

[MSM](https://www.katiska.eu/tieto/koira-nivelet/msm/) toimii terveysväitteiden mukaan nivelissä. Sekään ei pidä paikkaansa, sillä MSM ei toimi yhtään missään. Sen terveysväitteet ovat sallittuja, koska ne liittyvät rikin toimintaan. Ja taas kerran - pykälät eivät piittaa siitä, että MSM:n rikkiä ei saada hyödynnettyä mitenkään.

Ainoat toimivat ainesosat ovat konroitiinisulfaatti ja glukosamiini.

Kun puhutaan nivelnesteen lisäämisestä sekä hyaluronin lisäämisestä, niin sen tekee [kondroitiinisulfaatti](https://www.katiska.eu/tieto/koira-nivelet/kondroitiinisulfaatti/). Kultaisennoutajan kokoluokassa on käytetty päälle puolen gramman annoksia. Tarkoittaa sitä, että kultsun pitäisi nauttia Trikemin tuotetta 100 milliä päivässä, joten maanantaina aloitettu puolen litran pullo olisi tyhjä perjantaina.

Varsinainen niveltuote on [glukosamiini](https://www.katiska.eu/tieto/koira-nivelet/glukosamiini-koiralle/). Käytetty HCL-muoto on kysymysmerkki, mutta ihmisillä ja hevosilla se ei ole auttanut. Sen sijaan ihmisillä apua toi glukosamiinisulfaatti.

30 kg kokoluokassa pitäisi nivelrikossa saada 1000 mg päivässä, jolloin ennaltaehkäisevä annos voisi olla esimerkiksi 250 mg - ennaltaehkäisystä ei muuten ole mitään näyttöä, vaikka Trikem sitä auliisti lupaileekin. Silloin annos ja 500 ml pullon riittoisuus olisi

- nivelrikossa 17 ml päivässä ja pullo riittäisi kuukauden
- ennaltaehkäisyssä 4 ml päivässä ja pullo kestäisi 4 kk

Nivelrikkokoiralle päiväannos maksaisi silloin noin 80 senttiä päivä. Glukosamiinin yleisesti käytetty vertailuarvo eli grammahinta olisi (Kärkkäisen hinnalla) 0,80 €/g, joka on erittäin korkea.

On siis jokaisen oma asia, että kuinka paljon on valmis maksamaan siitä, että saa puristamalla annostella nesteitä suhteessa siihen, että käyttää mittalusikkaa/teelusikkaa. Mutta kannattaa miettiä asiaa näin päin: nesteissä valmistaja veloittaa lisäämästään vedestä, jauheissa mittalusikka tulee kaupanpäälle.
