---
title: "Koiran ensiapu metsässä"
date: 2016-01-17
categories: 
  - "koira"
tags: 
  - "blogit"
  - "ensiapu"
---

Kukaan ei koskaan toivo, että jotain pahaa sattuisi. Vielä vähemmän omalle koiralle. Mutta joskus sattuu ja tapahtuu, ja silloin olisi syytä olla valmistautunut jollakin tavalla. Useimmilla on jonkinlainen lääkekaappi kotona ja osalla jopa koiralle oma ensiapulaukku - voit tutustua Katiskassa [yhteen vaihtoehtoon](https://www.katiska.eu/tieto/itsehoito/koiran-ensiapulaukku/) mitä moinen voisi sisältää.

<!--more-->

Mutta kun koiralle sattuu vahinko muualla kuin kotona, niin keittiön nurkassa oleva ea-laukku ei auta, eikä kukaan moista mukanaan ulkoilureissuilla kanna. Käydään läpi tärkeimmät asiat, jotka on muistettava, jos koiralle tulee tapaturma vaikkapa metsälenkillä.

## Pysy rauhallisena

![rauhoitu](images/rauhoitu-250x188.jpg)Kun koiraa sattuu, ja varsinkin jos siitä tulee verta, niin monet hätääntyvät. Mutta **sinun täytyy rauhoittua**. Paitsi, että siirrät omaa pelkoasi ja hätääsi koiraan, niin paniikissa et pysty auttamaan. Sulje silmäsi, hengitä nenän kautta sisään ja suusta ulos, ja keskity vain hengittämään rauhallisesti. Kun olet saanut laskettua omaa adrenaliinitasoasi, niin pystyt paremmin tutkimaan tilannetta, mitä koiralle on sattunut ja mitä voit ja varsinkin et voi tehdä.

Muista, että sillä hetkellä ei ole oikea aika alkaa jossittelemaan ja pohtimaan mitä jos ehkä olisinkin jäänyt kotiin. Keskity vain olennaiseen.

## Tutki koira

![legs](images/legs-250x188.jpg)

Kun olet saanut itsesi sellaiseen kuosiin, että pystyt tutkimaan ja käsittelemään koiraa, niin katso mitä on tapahtunut. Joku voi huutaa kuolemaa katkenneen kynnen takia, kun toinen heiluttaa häntää murtuneella lonkalla. Verenvuoto voi näyttää hirmuiselta, ja kyse onkin pienestä vekistä. Pienikin verimäärä näyttää isolta, kun se leviää hangelle. Mutta jos veri tulee pulputen, niin se on vakavaa.

Jos koira on juossut vaikka keppiä tai oksaa päin, ja se törröttää koirassa, niin aina sitä ei kannata itse repiä pois. Pienemmät tikut toki hoidetaan omin voimin.

**Varo koiraa - se voi purra**, vaikka muutoin olisi aivan ihana. Kierrä vaikka talutin pari kertaa kuonon ympärille, ennen kuin kosket itsensä loukkanneeseen koiraan.

## Etsi apua

![apuva](images/apuva-250x188.gif)

Yritä saada joku auttamaan sinua. Huutaminen ei ole koskaan väärin, kunhan huudat tarpeesta, et paniikista. Mutta jos olet keskellä metsää, niin puhelin on parempi vaihtoehto: **älä koskaan lähde ilman puhelinta**!

Kun paikalla on joku toinen, vaikka vain puhelimessa, niin saat pidettyä itsesi helpommin rauhallisena ja kykenet toimimaan. Puhelimella saat hankittua jonkun paikalle, esimerkiksi noutamaan sinut ja koirasi. Pystyt myös vakavissa tilanteissa juttelemaan suoraan eläinlääkärin kanssa.

## Tule pois metsästä

![eksynyt](images/eksynyt-250x166.jpg)

Jos olet yksin, niin sinun täytyy päästä ihmisten ilmoille - koiran kanssa tai ilman. Jos sinulla on koira mallia tasku tai syli, niin saat kannettua sen. Mutta useimmille, varsinkin nuoremmille, jo 10 kg koira saattaa olla liian raskas kantaa. Suurin osa ei pysty kantamaan 30 kg koiraa montaa kymmentä askelta ja jätit jäävät kaikilta kantamatta. Mitä raskaampi maasto, sitä työläämpää kantaminen on - joten umpimetsä tai kynnöspelto tekee urakasta lähes mahdottoman.

Koiran kantaminen harteilla malliin palomiehet on ainoa tapa, mutta siinä on kaksi ongelmaa, jos olet yksin: miten saada koira harteille ja miten saada se kaatumatta alas, kun jalat väsyvät. Jos et saa koiraa yksin pois maastosta, etkä saa ketään auttamaan, niin kytke koira taluttimella puuhun. Vaikka tuntuu siltä, että hylkäät sen, niin se on ainoa tapa auttaa. Ei koiran kanssa metsässä istuminen auta sitä mitenkään.

Älä yritä seikkailla oikopolkuja, ellet täydellä varmuudella tunne aluetta. Oikotie matkan mutkistaa ja jos pelastushenkilökunta joutuu etsimään sinut ensin, niin taatusti koirasi hoito viivästyy. Lähes jokaisella on jonkinlaista älyä puhelimissa, joten hyödynnä karttasovelluksia. Ja muista, että kännykkä tyhjällä akulla on niin lähellä hyödytöntä kuin mahdollista.

## Tärkeimmät ensiapuvälineet

![laastari](images/laastari-150x150.png)

Jos haluat varautua kaikkeen mahdolliseen, niin kuljeta täydellistä ensivasteen ea-varustusta repussa. Mutta koska se ei ole mahdollista, niin melkoisen pienellä varustuksella pärjää - ei maastossa pystyisi suuria muutenkaan tekemään.

- muovipussi ja teippirulla; saat sidottua suurimman osan haavoista
- narukieppi; saat sidottua vaikka mitä, jopa lastankin
- pieni puukko; koskaan ei tiedä mihin tarvitsee ja sienestäessä hyvinkin hyödyllinen
- matkapuhelin (mielellään ladattu ja maston kuuluvuusalueella)

Ja se tärkein ea-väline oli oma maltti: silloin pystyt soveltamaan.
