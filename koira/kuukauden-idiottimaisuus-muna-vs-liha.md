---
title: "Kuukauden idioottimaisuus: Muna vs. liha"
date: 2015-06-30
categories: 
  - "koira"
tags: 
  - "huijaushoidot"
  - "neuvot"
  - "raakaruokinta"
  - "verkkokauppa"
---

Tiesittekö, että yksi [kananmuna](https://www.katiska.eu/tieto/koira-raakaruokinta-raaka-aineet/kananmuna/) on niin jumalaton ravintopommi, että yksi kuorineen 60 grammaa painava muna vastaa noin sataa grammaa lihaa - proteiinipitoisuudeltaan? Jos tiesitte, niin tiedätte hieman enemmän kuin minä ja suosittelisin siinä vaiheessa liittymistä Katiskan [Koiran ruokinta: Perusteet](https://www.katiska.eu/tieto/ruoka/koiran-ruokinta-perusteet/)\-koulutukseen. Se on ilmainenkin.

<!--more-->

Pahinta tässä on se, että tämän tiedonjyväsen tarjosi kotimainen ammattia harjoittava koirien ravintoneuvoja. Tunnettukin, ainakin oman skenensä piirissä. Ja kun puhun jyväsestä, niin tarkoitan torajyvää.

Minua syytetään aika-ajoin ylimieliseksi negatiiviseksi besserwisseriksi. Myönnän syyllisyyteni. Kun moisia aivopieruja tulee vastaan, niin ylimielisyyteni vain vahvistuu. Lisäksi haluaisin kuulla, että miten tuollaiseen ammattitaidottomaan ja ylihintaiseen asiakkaiden kusettamiseen, jossa lopputuloksena saadaan sairas koira laihtumaan, pitäisi positiivisemmin suhtautua? Lähettää jaxuhaleja ja yksisarvisajatuksiako? Todeta, että kiva kun edes yritit, vaikka onnistuit vain laskun kirjoittamisessa?

Mitä tulee besserwisseriyteen, niin tässä on sitä:

\[table id=196 /\]

Odotan jännityksellä mukavilta, jotka eivät sorru pikkunäppärään elvistelyyn tiedoillaan, selitystä minulle, että miten vajaa 7 grammaa on enemmän kuin 16 grammaa tässä maailmankaikkeudessa? Tai että se olisi enemmän kuin edes 10 grammaa.

Minä annan vinkin. Kun tekee ammatikseen ravitsemusta, niin prosenttilaskun alkeiden on oltava hallinnassa. Kun aina viitataan maalaisjärkeen, niin eikö jo maalaisjärkikin kerro, että pienempi osuus pienemmästä määrästä on vähemmän kuin isompi osuus isommasta määrästä?

Jotta se yksi 60 gramman muna vastaisi edes proteiiniltaan sataa grammaa lihaa, niin lihan kokonaisproteiini saa olla vain 6,6 %. Ei se ole lihaa. Se ei ole edes luuta. Moinen on melkoisen puhdasta rasvaa.

**Se ei ole lihaa, eikä yksi kananmuna vastaa missään tunnetussa maailmankaikkeudessa ja ulottuvuudessa 100 grammaa lihaa**.

Yksi 60 g kanamuna voi korvata lihaa

- proteiinin kautta laskettuna n. 42 g, kun valkuaisprosentti on 16
- rasvan kautta laskettuna n. 39 g, kun rasvaprosentti on 14

Kun munalla korvataan **energiassa** 100 grammaa lihaa yhdellä kananmunalla, koska se vastaa **proteiiniltaan** 100 grammaa lihaa, niin tapahtuu kaksi asiaa:

1. koira laihtuu
2. asiakasta huijataan

Jos joku on nyt siinä käsityksessä, että olen kiukkuinen/vittuuntunut/kyllästynyt, niin ihan turha yrittää valita sopivaa vaihtoehtoa: olen kaikkea noita.

Kun ihmisellä on

- ongelmia koiransa ruokavalion kanssa
- terveysongelma, johon tarvitaan tukea ravinnosta
- osaamattomuutta tai tietämättömyyttä perusruokinnassa

niin häntä autetaan, neuvotaan ja opastetaan validilla tiedolla. Siitä hän maksaa. Toki on moraalitonta antaa idioottien pitää rahansa, mutta ihminen, jolta puuttuu tietoa, **ei ole idiootti** - hän kaipaa apua, ja apua sekä neuvoja tarvitsevan huijaaminen edes totaalisella ammattitaidottomuudella on ihan helvetin perseestä!

Ja ei, en pyydä anteeksi kielenkäyttöäni.

Plus kyllä, Katiskan puhelinpalvelussa(kin) [teemme koirien ravitsemusta työksemme](https://store.katiska.info/tuote/puhelinneuvonta/). Me emme anna jaxuhaleja, me emme anna katteetonta toivoa, emmekä me anna henkisyyttä ja uskonnollisuutta, mutta me annamme ammattitaitoa, rehellisyyttä ja kokemusta - sekä oikein tehdyt peruslaskut (_ja sillonkin kun lasketaan väärin, niin ne korjataan_).
