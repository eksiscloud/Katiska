---
title: "50/50-ruokinta: Nopeat nyrkkisäännöt"
date: 2020-02-05
categories: 
  - "koira"
tags: 
  - "50-50-ruokinta"
  - "annostus"
  - "faq"
coverImage: "BARF-diet.jpg"
---

50/50-ruokinta on tapa, jossa sekoitetaan kuivamuonaa ja lihaa. Suhteet voivat olla puoliksi kumpaakin tai jotain aivan jotain muuta. Nimi ei tarkoita, että ruokia täytyisi olla ehdottomasti puolet ja puolet, vaan se on vain kuvaava nimi, joka tarkoittaa yhtä asiaa: useimmiten sekoitetaan kuivamuonaa ja lihaa keskenään.

<!--more-->

Idea on saada vitamiinit, mineraalit ja kuitu kuivamuonasta, liha antaisi proteiinit, rasvan ja veden.

50/50-ruokinnan voi ja saa laskea kuten kaikki muutkin ruokinnat, mutta sen helppous on siinä, että ei tarvitse. Ainakaan ei tarvitse laskea paljon. 50/50-ruokinta voidaan kiteyttää muutamaan yleispätevään nyrkkisääntöön.

## Ruuan määrä

Ruokaa annetaan aina sen mukaan, että koira ei laihdu eikä liho. Useimmiten tiedetään kuinka paljon koira on ennen syönyt pelkkää kuivamuonaa, niin annetaan

- puolet edeltäneestä kuivamuonamäärästä
- tupla enemmän lihaa
- kuivamuonaa pitäisi olla kuitenkin vähintään 1/3 säkin suosituksesta

**Kun puhutaan kuivamuonamääristä, niin aina puhutaan turvottamattomista määristä.**

Joten jos koira on syönyt ennen noin 200 grammaa kuivamuonaa (noin 4 dl), niin annettaisiin

- 100 grammaa kuivamuonaa (n. 2 dl)
- 200 grammaa lihaa

Jos haluaa miettiä desejä, niin suunnilleen samaan aina päästään, kun ruuasta on

- 1/3 kuivamuonaa
- 2/3 lihaa

**Huomaa:**  sterilisoiduilla nartuilla, helposti lihovilla tai laihduttavilla lihan määrä täytyy usein olla alempi.

## Ruuan lisät

50/50-ruokinnan idea on päästä mahdollisimman helpolla. Siksi ei ole ehdottoman pakko antaa mitään lisiä. Mutta silti olisi hyvä antaa ainakin puolet siitä sinkin ja D-vitamiinin määrästä, jota raakaruokkijat antavat:

- sinkkiä 1 mg/kg
- D-vitamiinia 0,4 µg/kg

Määriä on lähes mahdotonta noudattaa millilleen, koska myytävät vahvuudet harvemmin sopivat koiran painolle. Silloin täytyy pyöristellä. Useimmiten voi pyöristää hieman alaspäin, tai sitten ylöspäin - aivan tarpeen mukaan.

10 kg koira tarvitsisi silloin

- sinkkiä 1 mg x 10 kg = 10 mg päivässä, mutta sellaista koko ei ole myynnissä. Sen sijaan 15 mg löytyy, joten annetaan yksi sellainen päivässä
- D-vitamiinia 0,4 µg x 10 kg = 4 µg päivässä, jota on järjestöntä lähteä ostamaan, joten annetaan kerran viikossa 7 pvä x 4 µg = 28 µg. Sellaista vahvuutta ei ole, joten annetaan 25 µg, joita löytyy (lähes) joka kaupasta. Toinen vaihtoehto on antaa 50 µg joka kuun 1. ja 15. päivä, tai 2 x 50 µg kerran kuussa - mutta nuo ovat vaikeita muistaa.

Kääpiöt ovat hieman vaikeuksissa, joten niiden kohdalla joko puolitetaan pillereitä, annetaan kerran kuussa tai ostetaan jauheita, yleensä biotiinilisinä.

Oikein tarkka ihminen laskee myös kalsiumin määrän, mutta suurin osa luottaa siihen, että kuivamuonasta saadaan riittävästi.

## Ruokintakerrat

Suurimmalle osalle terveistä koirista [kerran päivässä ruokkiminen](https://www.katiska.eu/tieto/koira-elamanvaiheet/koira-pentu-ruoka/ruokintakertojen-maara/) olisi monellakin tavalla paras tapa, mutta ei kaksi kertaa päivässä ruokkiminen niin iso kysymys ole. Jos haluat antaa kaksi kertaa päivässä ruokaa, niin on aivan se ja sama, että annatko kuivamuonan ja lihan sekoitettuna, tai molemmat eri aterialla.

Monet antavat lihan ennen töihin lähtöä, koska koira useimmiten syö lihan nopeammin - tuolla on oikeastaan merkitystä vain ylipäätään hitaiden syöjien kanssa. Jos koiralla on sisäsiisteysongelmia, niin ehkä kannattaa antaa kuivamuona vähässä vedessä ennen koiran jäämistä yksin.

Sairaiden tai muutoin ruokintaongelmaisten koirien kohdalla annetaan ruoka siten, että siitä on vähiten ongelmaa - mitkään nyrkkisäännöt eivät silloin päde.

Jos olet törmännyt väitteeseen, että kuivamuonaa ja lihaa ei saa sekoittaa, niin se on aivan puutaheinää. Siksi toiseksi kuivamuonassa itsessään on jo lihaa sekoitettuna (ainakin hiukan...)

## Painokontrolli

Jos koira LIHOO, niin yleensä

- vähennetään ensin lihaa tai vaihdetaan vähärasvaisempaan lihaan

Jos koira LAIHTUU, niin yleensä

- annetaan enemmän lihaa tai vaihdetaan rasvaisempaan lihaan

**Älä koskaan luota netin annoslaskureihin**. Ne ovat vain prosenttilaskureita, eikä niillä ole mitään tekemistä koirien ruokinnan ja ruuan kanssa.

## Tuntuuko vieläkin vaikealta?

[Buukkaa puhelinaika](https://store.katiska.info/tuote/puhelinneuvonta/), niin selitetään paremmin ja suunnitellaan mitä ja kuinka paljon juuri sinun koirallesi pitäisi antaa.

[![](images/koiran-ruokintaneuvonta.jpg)](https://store.katiska.info/tuote/puhelinneuvonta/)
