---
title: "Perusasiaa ternimaidosta"
date: 2011-04-18
categories: 
  - "koira"
---

[Ternimaito](https://www.katiska.eu/ruokinta/raaka-aineet/ternimaito/) on yksi ravintolisistä, johon säännönmukaisesti kytketään vastustuskykyyn liittyviä terveysväitteitä. Osa tutkimusnäytöistä tukee väitteitä, osa ei. Vaikka markkinoijat ovatkin vakuuttuneita ternimaidon tehosta (_kukapa myyjä ei olisi_), niin sen verran vahvaa näyttö ei kuitenkaan ole, että ternimaitotuotteet olisivat lyöneet itsensä läpi. Vaikka nisäkkäillä vasta-ainetuotanto onkin erittäin samankaltainen, niin lajikohtaisia eroja löytyy. Suurin ongelma on kuitenkin ternimaidon prosessointi niin, että vasta-ainepitoisuus ei häviä ja lopputuotteen hinta on kuitenkin kuluttajaystävällinen.

<!--more-->

Oma kokemuspohjainen tieto kuitenkin tukee sitä olettamusta, että ternimaidon antamisesta ei ainakaan haittaa ole. Tosin en ole huomannut siitä mitään hyötyäkään - ei tartuntatautien ehkäisyssä, vielä vähemmän suorituskyvyn parantajana. Vaikka eräiden tutkimusten mukaan lehmän ternimaito antaisikin lisäsuojaa määrättyjä hengitystieinfektioita vastaan, niin koirien kennelyskää vastaan se oli tehoton. Jos ternimaitoa edullisesti jostain saa, niin ei siitä kieltäytyäkään kannata. Vaikka unohdettaisiinkin immunologiset väitteet, niin maidon erinomainen valkuaisainepitoisuus siitä kuitenkin löytyy, kuin myös rasvat.

Periaatteessahan koirilla on laktoosi-intoleranssi, ja maito saattaa aiheuttaa ongelmia hajuhaittojen ja vatsan löysyyden muodossa. Pikkupennulla ei kuitenkaan laktoosi ole mikään ongelma (jos olisi, niin emän maito tappaisi) ja jos maidon antamista jatketaan kiinteään totuttamisen myötä - järkevissä määrin toki - niin paksusuolen bakteerikanta mukautuu maitosokeria hyödyntämään. Tämä "kyky" säilyy loppuelämän ajan, ainakin suolistostaan terveillä koirilla, koska pentuaikana tapahtunut bakteerikolonisaatio on maidon käytön myötä suosinut laktoosia käyttäviä bakteereja.

Linkitän Hurleyn ja Theilin (2011) yleiskatsauksen ternimaidosta, otsikolla [Perspectives on Immunoglobulins in Colostrum and Milk](http://www.mdpi.com/2072-6643/3/4/442/pdf). En ole penkonut kirjoittajien kytköksiä ternimaitobisnekseen, vaikka syytä olisi ollut. Heidän suhtautumisensa on nimittäin vähintäinkin positiivinen, ja katsauksesta loistavat poissaolollaan kriittiset tutkimukset ja tulkinnat. Joten avoimin mielin lukemaan, mutta skeptinen asenne kannattaa pitää, jos ei ihan yllä, niin ainakin käsillä.

\[download id="153240"\]

Joka tapauksessa on muistettava, että ravintolisänä myytävä ternimaito on täysin eri asia kuin aito ternimaito, jota annetaan esimerkiksi orpovasikoille. Silti ternimaitojauhetta myydään samoilla terveysväitteillä, jotka pätevät aitoon ternimaitoon.
