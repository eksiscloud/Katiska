---
title: "Kaksi aidosti myrkyllistä ihmisten ruokaa"
date: 2019-04-29
categories: 
  - "koira"
tags: 
  - "myrkyt"
---

Koiramaailmassa kiertää säännöllisen epäsäännöllisesti erilaisia listoja koirille vaarallisista ihmisten ruuista. Niissä on säännönmukaisesti sellaisia hyvinkin tyypillisiä ruokalajeja kuten alkoholi, ksylitoli ja olen törmännyt jopa auton [jäähdytysnesteeseen](https://www.katiska.eu/tieto/myrkyt-ja-riskit/jaahdytysneste-tappaa/) - joka on todellakin tappava myrkky, mutta tuskin ruoka tai edes alkoholinkorvike.

<!--more-->

## Koiralle mukamas vaaralliset

Listan ruuat ovat tyypillisesti merkitty aina koirille vaarallisiksi, mutta aidosti kyse on

- liiasta syömisestä, kuten luissa
- liian isosta annoksesta, kuten suklaassa
- liiasta luulemisesta, kuten avokadossa

### Taikina

Pullataikina ei ole myrkyllinen, mutta saattaa aiheuttaa toki ongelmia vatsassa - aivan samoin kuin lapsilla, jotka saattavat helpostikin ryöstää puolen litran taikinan. Suurempi riski löytyy useimmista koiratalouksista nimellä kuivamuona, sillä sitäkin voidaan ahnehtia liikaa.

### Avokado

[Avokado](https://www.katiska.eu/terveys/myrkyt-terveys/avokado-tappava-myrkky/) ei ole myrkky, mutta kivi saattaa olla pahakin ongelma, mutta niin ovat kävytkin, ja joskus jopa sukatkin. Silti en ole törmännyt artikkeliin, jossa olisi lueteltu kotien vaarallisimmat vaatteet. Ihmiset pelkäävät avokadon kiveä, ja sitten annetaan koirien syödä luumuja maasta miten huvittaa. Suomessa leikataan joka vuosi useita luumun kivien aiheuttamaa suolistotukosta.

### Rusinat ja rypäleet

[Rusinat](https://www.katiska.eu/terveys/myrkyt-terveys/rusinat-ja-viinirypaleet/) ja rypäleet eivät ole koskaan tappaneet yhtään koiraa, tai edes sairastuttaneet, Rusinapelko on haimatulehdusta aiheuttavan grillimakkaran kanssa ehkä säälittävimmät tapauksen koirien eläinlääkinnässä. Ehkä kiinankana menee noiden edelle.

Jos koirasi elää Kaliforniassa lentomyrkytysalueella, niin se saattaa saada kasvinsuojeluaineista myrkytyksen. Mutta se on eri asia, aivan eri asia.

### Alkoholi

\[perfectpullquote align="right" bordertop="false" cite="" link="" color="" class="" size=""\]Jos omistaja voi jotain syödä, niin voi koirakin. Juomat voivat olla eri asia\[/perfectpullquote\]

Alkoholi on myrkyllinen ihmisellekin, mutta on melkoisen epätodennäköistä, että koira ryöstäisi pullollisen liekityskonjakkia ja saisi siitä alkoholimyrkytyksen. Perheen teinit sen sijaan saattavat olla vaaravyöhykkeessä. Mutta toki osa koirista pitää alkoholin mausta, varsinkin oluesta. On minulla ollut (beauceron)narttu, joka lipitti silmät kierossa viskilasista, jos sellaisen sattui bongaamaan. Silti alkoholijuomat ovat koiralle haitallisia, mutta haitta tulee omistajasta, joka juottamalla juottaa koiraansa känniin.

### Ksylitoli, suklaa ja kofeiini

[Ksylitoli](https://www.katiska.eu/tieto/myrkyt-ja-riskit/ksylitoli/) on myrkkyä koiralle, isompina annoksina, mutta ei sitä ruuaksi lasketa. Ei edes ruoka-aineeksi. Sen sijaan [suklaa](https://www.katiska.eu/terveys/myrkyt-terveys/suklaa/), varsinkin leivonnassa käytetty tumma suklaa, ovat riski. Mutta harvempi säilyttää kilotolkulla taloussuklaata niin, että koira pääsee tekemään ryöstöretken. Tai mistä minä tiedän... meillä ei suklaat koskaan säily piilotettunakaan niin kauaa, että siitä riittäisi koirille varastettavaa. Ollaan hieman siinä rajoilla, että voidaanko suklaata kutsua ruuaksi - itse olen kylläkin syönyt myös nälkääni levyn tai kaksi elämäni aikana.

Kahvi on minulle taatusti ruoka-aine, mutta ei se kovinkaan vaarallista koiralle ole. [Kofeiini](https://www.katiska.eu/terveys/myrkyt-terveys/kofeiini/) on kuin suklaa. Se on periaatteessa sopivissa määrin koiralle myrkyllinen, mutta vaadittava annos on melkoisen iso. Joten ei se realistinen riski ole.

### Sipulit väristä piittaamatta

Koiramaailmassa on hukattu tolkuttomasti koirille kelvollista jauhelihakastiketta siksi, että omistajat ovat uskoneet koiransa kuolevan samantien, tai viimeistään seuraavalla viikolla, anemiaan, jos ne saavat palankaan [sipulia](https://www.katiska.eu/ruokinta/raaka-aineet/sipuli-ja-hemolyyttinen-anemia/). Ja samaan aikaan vielä useampi maustaa koiraansa [valkosipulilla](https://www.katiska.eu/tieto/koira-ruoka-lisaravinne/valkosipuli/) uskoessaan sen karkoittavan vampyyrejä. Eikun punkkeja. Tai molempia.

Koiralle pitäisi antaa aivan tolkuton määrä sipulia pitkällä aikavälillä, että saisi hemolyyttisen anemian aikaiseksi. Ei se keittiötasolla onnistuu.

### Kypsät luut

Grilli- ja paistoluiden tappavuus on ikiajat tunnettu koiramaailmassa. Luut muuttavat kemiallista koostumustaan ja murtuvat stilettimäisiksi säleiksi ja tappavat koirarukan vielä tuskallisemmin kuin jos sille olisi syötetty lasimurskaa. Pahin mitä voi tehdä, on antaa [kypsiä broilerin luita](https://www.katiska.eu/katiska/videot/video-broilerin-luut/), ja possu - niin ribsit kuin kyljyksetkin - tulevat hyvänä kakkosena. Se, että naudan- tai hirvenluista ei puhuta, johtuu vain siitä, että meillä on niin vähän ruokalajeja, joissa olisi isojen eläinten luuta mukana.

Luissa kypsennys ei merkitse mitään. Sen rakenne ei jotenkin kristallisoida, jonka takia se hajoaisi kuin lasi. Luut kuivuvat hieman, ei muuta.

Ongelma tulee luusta itsestään. Liian iso määrä luuta, oli kypsää, mediumia tai raakaa, on riski. Luun kypsennyt heikentää hieman murtumisvoimaa, mutta koiralle sillä ei ole mitään merkitystä, koska raakakin murtuu leuoissa. Sillä sen sijaan on merkitystä, mistä kohtaa saalis- ja teuraseläintä luu on ollut. Kylkiluut murtuvat taipumissuuntansa takia säleiksi, koska kylkiluiden on joustettava hengityksessä. Sääriluu taasen menee paloiksi aina hajotessaan, koska se ei saa joustaa elävän eläimen alla.

### Vihreät tomaatit ja peruna

Niinsanotut night shade -kasvit ovat tappavan myrkyllisiä. Hieman kuten kielokin - paitsi että kielokaan ei ole niin tappava kuin väitetään. Kun night shade käännetään suomeksi, niin saadaan tutumpi koisokasvit, ja lista laajenikin mm. chiliin, paprikaan ja kesäkurpitsaan. Silti niin perunaa kuin tomaattiakin uskalletaan käyttää, jopa koirien ruuissa. Mutta ei, kun tehdään koirille vaarallisten listaa.

Se mitä aidosti pelätään, on glykoalkaloidit ja niistä nimenomaan [solaniinia](https://www.katiska.eu/terveys/myrkyt-terveys/solaniini/). Hyvät uutiset ovat, että kun ette anna koirien syödä kiloa vihreäksi päässeitä perunoita, niin kaikki on hyvin.

### Maito ja sienet

Vaikka maidolla ja sienillä ei olekaan mitään yhteistä keskenään, niin niillä on käytännössä sama ongelmia aiheuttava tekijä. Se, että sieniä ei kuitenkaan yleensä mainosteta koirille haitallisina johtuu yhdestä ja vain yhdestä syystä. Sen "juuriartikkelin" kirjoittaja, joita kaikki muut kopioivat, ei tiennyt asiasta.

Maidossa on laktoosia, maitosokeria, jota koira ei pysty pilkkomaan ja imeyttämään. Kaikilla koirilla, kuten ylipäätään jokaisella eläimellä ja valtaosalla maailman ihmisistä, on laktoori-intoleranssi eli puuttuu laktoosia pilkkova entsyymi. Silloin sokeri pääsee paksusuolen bakteerien ravinnoksi ja se aiheuttaa ilmavaivoja, turvotuksen tunnetta ja vatsan löysyyttä.

Eläinten solujen varastosokeri on glykogeeni, kasveilla se on tärkkelys ja sienillä trehaloosi eli sienisokeri. Mitään noista ei koirien suolisto kykene luonnostaan pilkkomaan. Siksi sienet voivat aiheuttaa aivan samanlaiset oireet kuin maidon laktoosi ja aivan samasta syystä. Ja aivan samasta syystä oireiden tuleminen riippuu siitä, ovatko sienet kypsennettyjä, paljonko niitä syödään ja kuinka herkkä koira on.

Koira voi sinänsä syödä sieniä ja ainakin periaatteessa koiralle myrkylliset sienet ovat samoja, jotka tappavat ihmisenkin.

### Grillimakkara

Puolikaskin grillimakkara aiheuttaa koiralle [haimatulehduksen](https://www.katiska.eu/tieto/koira-sairaus-elimet/sairas-haima-koiran-haimatulehdus/). Paitsi että ei aiheuta ja koira saa ruuastaan enemmän rasvaa. Tämä väite on niin väsyttävän pielessä, että soisin moiseen katteettomaan säikyttelyyn syyllistyneiltä eläinlääkäreiltä vietävän oikeudet ja kiellettävä lähestymästä mitään elävää eläintä koskaan, mukaanlukien torakat.

### Suolainen ruoka

[Suola](https://www.katiska.eu/tieto/koira-ruoka-lisaravinne/suola/) ja [natrium](https://www.katiska.eu/tieto/koira-tarve-mineraali/natrium/) tappaa, ja siksi kesäisiäkään grilliruokien jämiä ei saisi antaa koirille. Tulee sydänkohtaus ja vie koiran ennenaikaiseen hautaan. Hauta saattaa kutsua, mutta omistajaa, jos hän käyttää päivittäin ruokanaan nyrkillistä voita ja kiloa suolaa, sekä unohtaa syödä vihannekset. Se siitä. Suolapelottelijat menevät samaan kategoriaan grillimakkarahysteerikkojen kanssa.

Joten kyllä, koira voi ihan huoletta nauttia marinadin jämistä, vaikka siinä on suolaa, rasvaa sekä pahimmillaan koisokasvin jämiä kuten chiliä ja paprikaa, puhumattakaan valkosipulista. Eikä haittaa, vaikka se punainen mönjä olisi broilerin koipireiden päällä. No, mattoja voi haitata.

## Aidosti myrkylliset

Lienee jo selvä, että ihmiskeittiössä ei oikein ole mitään aidosti koiralle myrkyllistä ruoka-ainetta. Ja jos omistaja voi jotain syödä, niin voi koirakin, mutta juomissa on kysymysmerkkejä.

_Kodin ihmisten herkut, jotka ovat tappavia koirille top-10_ \-listat ovat pääosin klikkihuorausta, joilla halutaan houkutella sivustolle mainosnäyttöjä ihmettelemään, eikä jutuilla ole todellisuuspohjaa.

Ollaan siis yhtä vahvalla pohjalla kuin facebookissa kiertävät katso mikä on kesän perunanimesi -testitkin.

Kyse ei siis ole ruuista, vaan mitä ruuista jää syömättä. Oikeampi otsikointi olisi _kodin ruuantähteet, jotka ovat vaarallisia koiralle_ tai _ihmisten ruokien raaka-aineet, joita ei voi antaa koiralle_.

### Raa’at juurekset

Raa’at juurekset ja juureksina miellettävät voivat olla haitallisia. Kuten lanttu, bataatti, peruna ja jopa porkkana. Niissä ei ole sinällään mitään vaarallista, mutta ne eivät sula. Joten ongelma on sama kuin jos koira söisi sen avokadon kiven. Tai emännän pikkuhousut, puhumattakaan houkuttelevasti raadolta tuoksahtavat isännän sukat.

### Maissin tähkä

Maissi itsessään ei ole vaarallinen, mitä nyt saattaa hieman aiheuttaa hajuhaittoja. Mutta maissintähkä on suunnaton riski. Niin suuri, että niitä ei jätetä vahtimatta ja roskin toimitetaan välittömästi jonnekin mihin takuuvarmasti koira ei pääse. Ja hävittäminen tehdään heti, ei seuraavan dagen efter -päivänä. Nimittäin esim. voisulassa uitetut, tai kyljyksen kyljessä killuneet tähkät houkuttelevat suunnattomasti.

Maissintähkä ei sula sitäkään vähää mitä raaka peruna. Se on paketti tiukkaa selluloosakuitua, joka ei purkaudu. Lisäksi tähkän rakenne, jyrsittynäkin, on käpymäinen, eli jos se kulkee suolistossa ”vastakarvaan”, niin eteneminen saattaakin pysähtyä ja akuutti suolistotukosleikkaus on seuraavaksi ruokalistalla.

Meillä on pari kertaa käynyt vahinko, ja siksi tolkutankin roskisten poisviennin tärkeyttä. Selvisimme ilman lääkärireissua, mutta viimeinen pala taisi tulla kolmen kuukauden kuluttua. Yhden kanssa tukoksen alku saatiin hoidettua [parafiiniöljyllä](https://www.katiska.eu/terveys/laakkeet-terveys/parafiinioljy/) ja hirveällä huudolla.

Sanoisin jopa, että jos haluaa syödä maissintähkiä, niin paloitelkaa ne sellaisiksi parin sentin siivuiksi. Koska jos koiran kanssa käy vahinko, niin pienet palat on helpompi oksentaa tai ulostaa.

## Ei ruoka, vaan vierasesine

Voidaan siis summata, että ruoka sinällään ei ole koskaan haitallista koiralle, puhumattakaan myrkyllisyydestä. Ongelma on vierasesineissä, eli sellaisissa ruuan osissa tai raaka-aineissa, jotka eivät sula.

Joten laitetaan loppuun yksi vaarallisen haitallinen ruokaan liittyvä, mutta joka ei ole ruoka: grillitikut ja vartaat. Kun terävä vaaksan mittainen tikku purjehtii koiran suolistossa, niin pelkotilat ryöstetystä broilerin rangasta ovat pikkujuttu.
