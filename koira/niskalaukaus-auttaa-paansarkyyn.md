---
title: "Niskalaukaus auttaa päänsärkyyn"
date: 2010-03-25
categories: 
  - "koira"
---

1800-luvun alku oli melkoista murrosta Euroopassa. Ranskan suuren vallankumouksen myötä tiede oli lähtenyt uuteen nousukiitoon. Koko Eurooppaa myllersi sotien aalto ja kolera sekä tuberkuloosi niittivät kansaa. Opittiin kuitenkin koko ajan uutta, sillä ajattelun perusta itsessään oli muuttunut. Oltiin pääsemässä irti muinaisten kreikkalaisten tekemistä virheistä, jotka olivat vuosisatoja, ellei tuhat, jarruttanut kehitystä Euroopassa. Lääketieteessä hoito ja teoriat olivat edelleenkin samoja kuin 1500 vuotta aikaisemmin. Vaikka oltiin ymmärtämässä, että ihminen rakentuu erilaisille kudoksille, eikä rakennelma perustukaan elimiin, niin silti tärkeimpinä hoitomuotoina olivat suonen iskentä ja verijuotikkaat. Hoito, joka perustui helleenien surkeaan virhepäätelmään ja on tappanut maailmanhistoriassa enemmän ihmisiä kuin sodat, rutto tai auto. Kiinalaisilla oli asiat vielä huonommin. He eivät menneet ihmisen sisään, eivätkä tienneet anatomiasta yhtään mitään. He piirtelivät energiakarttoja.  
<!--more-->  
400 ekr. keksittiin Kreikassa sellainen asia kuin humoraalioppi. Se vaikutti lääketieseen ja hoitoon aina 1800-luvulle asti ja nykyään sen jäänteitä voi löytää määrätyistä vaihtoehtohoidoista. lainataan maanmainiota Wikipediaa:

Humoraalioppi pyrki selittämään sairaudet ensisijaisesti luonnollisista syistä johtuviksi. Se perustui elimistön neljän ajatellun perusnesteen, eli veren, keltaisen sapen, mustan sapen ja liman määrien välillä vallitseviin suhteisiin. Jos perusnesteiden suhteet olivat oikeat, vallitsi _eukrasia_ ja siitä seurannut terveys, jos taas suhteet olivat häiriintyneet, vallitsi _dyskrasia_ ja siitä aiheutunut sairaus. Perusnesteet vastasivat Galenoksen neljää temperamenttia, jotka olivat: sangviininen, koleerinen, melankolinen ja flegmaattinen.

Tärkeimpiä humoraaliopin mukaisia hoitomuotoja olivat niin vanhalla ajalla kuin keskiajalla suoneniskentä ja kuppaus. Keskiajalla suoneniskentä oli jopa hallitseva lääketieteen hoitokeino erilaisten yrttipohjaisten lääkkeiden ohella. Sekä suoneniskennän, kuppauksen että useimpien lääkkeiden tarkoituksena oli palauttaa elimistön perusnesteiden tasapaino.

1800-luvun alun jälkeen oli jo huomattu, että humoraalioppi oli väärä. Oli syntynyt eräänlainen tieteellinen tyhjiö. Samaan aikaan Euroopassa elettiin Ranskan vallankumouksen mainingeissa  idealismin ja romantiikan kautta, joka näkyi myös lääketieteessä. Luonnonfilosofian vaikutus oli vahva, eikä siinä kyetty oikein yhdistämään filosofiaa ja kokemusta, teoriaa ja kokeilua sekä tutkimusta ja käytäntöä. Kehitys kuitenkin kehittyi edelleenkin ja alettiin ymmärtämään, että suoneniskentä saattoi olla jopa haitallista. Kun oltiin havaittu määrättyjä taudinaiheuttajia ja opittu valmistamaan jonkun verran puhdistettuja lääkkeitä, niin heiluri heilahti toiseen äärilaitaan. Varsinaisten lääkkeiden lisäksi käytettiin huomattavan paljon rohtoja ja niitä käytettiin nimenomaan oksennus-, hikoilu ja ulostelääkkeinä. Ne eivät olleet potilaille mitenkään mukavia, ja monta kertaa pelkästään haitallisia. Lääkevalmisteita käytettiin paljon, väärin ja hyödyttömästi. Tähän turhautui yksi saksalainen aikansa kasvatti, lääkäri Samuel Hahnemann.

Hahnemann halusi parannusta ja koska kokeellinen biologia oli voimissaan, niin hänkin harrasti sitä. Ottaessaan itse yliannoksen malariaan hoitoon käytettyä kiinanpuujuurta, hän totesi saavansa samanlaisia oireita kuin malariasta. Pari muuta yhtä tieteellistä koetta, ja uusi hoitomuoto oli keksitty. Suoneniskentä ei sentään jäänyt elämään, mutta Hahnemannin kuvitelmat kylläkin. Maailma oli saanut uuden hoitomuodon, joka perustui ajatukseen _Similia Similibus Curentur_ -   kaltainen parannetaan kaltaisella.

Ideana oli etsiä yrtti tai rohto, joka aiheutti terveelle samanlaiset oireet kuin sairaalle. Tätä sitten kahdeksikon malliin sekoittaen laimennetaan niin kauan, että vaikuttavaa yrttiä ei enää seoksessa ole. Hahnemann ja hänen nykyaikaiset oppilapsensa uskovat, että vedellä on muisti, johon yrtin vaikuttava voima piirtyy. Mitä enemmän laimennetaan, sitä vahvempana energia taltioituu. Tyypillistä 1800-luvun ajattelua, jossa mystiikkaa sekoitetaan tieteelliseen ajatteluun. Lopputuloksena saadaan jotain, jota ei voida mitata tieteen keinoin ja jonka vaikutusta ei voida tutkia. Homeopaattisissa teksteissä mainitaan usein, että kokeissaan Hahnemann huomasi voimakkaan ravistuksen ja jatkuvan laimentamisen vahvistavan seosta. Missään ei ole koskaan mainittu, millä ilveellä hän sen havaitsi.

Tänä päivänä monet ovat vakuuttuneita siitä, että Hahnemann omassa ympäristössä, omana aikanaan, teki mullistavan keksinnön. Kaikki muut "opit", kallon mittauksia myöten, ovat kaatuneet. Mutta homeopatia elää yhä.

Monet sekoittavat homeopatia luonnon- tai yrttilääkintään. Sitä se ei ole. Kasveissa ja yrteissä on vaikuttavaa ainetta, homeopaattinen tuote taasen on sitä vahvempaa, mitä puhtaampaa vettä se on (tai pillerimuodossa pelkkää maitosokeria). Koska kyseessä on tuote, jossa ei ole mitään vaikuttavaa ainetta, jonka toimimattomuus todistetaan kerta toisensa jälkeen tutkimuksissa, jota puoltavat tutkimukset yhtä lailla kerta toisensa jälkeen paljastuvat huijauksiksi ja joka on yhden henkilön tuote, niin miksi ihmeessä homeopatiasta suostutaan maksamaan.

Selitys löytyy [Suomen Homeopaatit ry:n sivuilta](http://www.homeopaatit.fi/fi/Etusivu.html). Uskaltaudun lainaamaan, sillä vaikka vastaukset mielikuvituksellisuudessaan ovatkin omaa laatuaan, ja vaikka scientologistit ovat tekijänoikeuksia hyödyntäen onnistuneet tehokkaasti vaimentamaan arvostelut omasta rahastuksen perustuvasta uskonnostaan, niin eivät nuo teoskynnystä silti ylitä. Viihdearvoakaan lainauksilla ei ole. Ne saavat lähinnä surulliseksi kertoessaan siitä hädästä ja huolesta, jota homeopatiassa hyödynnetään liikeideana.

> **KYSYMYS**: Pojallani 2v. on paha maitoallergia. Voisiko apu löytyä homeopatiasta? Hän reagoi ihan pieneenkin määrään maitoa oksentamalla.  
> **VASTAUS:** Tässä vaiheessa avun hakemista koulutetulta homeopaatilta on erittäin suositeltavaa. Mitä nopeammin vaivaa pääsee hoitamaan, sitä helpommin on tuloksia odoteltavissa. Allergioiden hoito homeopatialla on palkitsevaa hoidettavalle, hänen perheelleen ja hoitajalle!

> **KYSYMYS:**Hei! Minun miehelläni on todettu että hän ei pysty saamaan lapsia. Me ollaan jo yritetty monta vuotta. Me liikumme, syömme aika terveellisesti ja emme tupakoi ja juuri ei koskaan juo alkoholia. Minä olen 23, ja hän 25. Mahtaako homeopatiaa auttaa?  
> **VASTAUS:** Kysymyksestäsi ei käy selville se, mikä miehellesi on kerrottu syyksi lapsettomuuteen. Lapsettomuutta hoidetaan menestyksekkäästi homeopatialla.

> **Kysymys:** Voisiko homeopatiasta olla apua vaimolleni, joka sai laskimopuolen aivoverenvuodon seurauksena  
> aivorunko- ja pikkuaivovauriot ja niiden seurauksena mm. vasemmassa silmässä on paha nystagmus eli silmä  
> hyppii niin ylös ja alas kuin sivusuunnassakin sekä oikeassa kädessä ja päässä ilmenevän ataksian.  
> **Vastaus:** Uskon, että vaimonne saa avun homeopatiasta kiusalliseen vaivaansa. Suosittelen, että otat yhteyttä  
> ammattitaitoiseen homeopaattiin.

> **Kysymys:** Hei! Sain tietää 3,5 vuotiaan poikani sairastavan lihasdystrofiaa. Onko homeopatiasta ollut lihastautiin mitään apua?  
> **Vastaus:** Ehdottomasti suosittelen homeopaattista hoitoa pojallenne. Homeopatialla on mahdollista ainakin hidastaa taudin etenemistä ja helpottaa hänen elämäänsä suuressakin määrin. Suosittelen, että viet poikasi ammattitaitoisen ja kokeneen homeopaatin hoitoon.

> **Kysymys:** Onko homeopatiasta apua psoriaasikseen, iholle tai sisäisesti? Millaisia tuloksia on ollut?  
> **Vastaus:** Homeopatialla on hoidettu psoriasista menestyksellissti. Hoito on sisäinen, eli nautitaan homeopaattista lääkettä homeopaatin ohjeiden mukaan.
> 
> **Kysymys:** Voiko homeopatiasta oikeasti olla apua MS-taudissa? olen testaillut valmisteita vuoden, parin sisällä useampaan otteeseen, mutta en tiedä onko hyötyä joskaan ei haittaakaan.  
> **Vastaus:** Homeopatia saattaa pysäyttää MS-taudin etenemisen ja ehkä parantaakin, jos tauti on vasta hiljan havaittu. Mutta jos on kyseessa vuosia sairastettu MS-tauti, en usko paranemiseen -ehkä minun ei pitäisi sanoa noin, koska toisaalta paranemistakin voi tapahtua - mutta taudin etenemisen pysähtymistä pidän aivan mahdollisena.

Tätä pidin pahimpana:

> **Kysymys:** Onko homeopatiasta apua 2 1/2-vuotiaan lapsen aivovaurioihin, jotka ovat seurausta läheltä piti- hukkumistapauksesta. Tätä kirjoitettaessa siitä on vajaa kaksi viikkoa ja lastenneurologi on sanonut, että kaksi seuraavaa viikkoa on varsin ratkaisevia vaurioiden parantumiselle. Pyydän sen takia pikaista vastausta.**Vastaus:** Toivottavasti et ole jäänyt odottelemaan tätä vastausta, vaan olet ottanut yhteyttä homeopaattiin henkilökohtaisesti. On mahdotonta sanoa etukäteen varmasti,miten paljon homeopatia pystyy auttamaan, mutta ilman muuta tällaisessa tilanteessa kannattaa aloittaa homeopaatinen hoito mahdollisimman pian. On mahdollista, että homeopaattinen hoito parantaa aivovauriot kokonaan. Homeopatialla on hoidettu monenlaisia vakavia vaurioita, jotka koululääketieteelle ovat olleet vaikeita parannettavia.

Homeopatia siis iskee väliin, jossa koululääketieteen on sanottava, että 'emme pysty', 'emme tiedä' tai 'aika näyttää´. Koululääketiedettä syytetään kaikkivoipaisuudesta, mutta mitä on homeopatia, joka pystyy parantamaan kaiken pälvikaljusta lapsettomuuteen, syövästä aivohalvaukseen. Heps kaikki pähkinäallergikot. Homeopatia pystyy parantamaan omalla, aineita sisältämättömällä siedätyksellä ja lääkityksellä ruoka-aineallergiatkin. Siitä vain vastaanotolle ja Snickersiä popsimaan.

Luoja.

Homeopatia olisi sinänsä harmitonta rahastamista (on moraalitonta antaa hölmöjen pitää rahansa) toimiessaan halveksimansa koululääketieteen rinnalla, jos se ei erehtyisi niin läpinäkyvän törkeästi antamaan valheellista toivoa. Se on pahinta, mitä ihmiselle voi tehdä. Näyttää toivoa, joka on vain illuusia.

Kun valehteluun yhdistetään vaikkapa homeopaattiset rokotteen (lähtökohtana on, että normirokotuksia ei anneta) ja homeopaattinen kortisoni (tietysti ilman haittoja), niin ollaan huijauksessa siinä kokoluokassa, että eläinhomeopatiassa olisi syytä nostaa syytteet eläinrääkkäyksestä ja ihmispuolella heitteillejätöstä.

Tiedättekö mikä syntyi, kun Jumala luomistyönsä jälkeen kaivoi viimeiset niljakkeet kynsiensä alta? Väärin, vaikka lähelle meni - se ei ole lakkorikkuri. Se on koulutettu lääkäri, joka on myös homeopaatti. Kuppaa rahat huuhaahoidolla samalla kun määrää toimivat lääkkeet.

Tähän perustuu homeopatian toimivuus:

> Olen 71 vuotias naishenkilö ja sairastan kroonista paksusuolentulehdusta. Olen ollut lääkärien hoidossa, mutta nyt tuntuu, että en luota heidän hoitoonsa. Sairaalassa otettiin erilaisia veri-ja ulostenäytteitä, mutta syntyi epäilys, että he eivät ole nyt minulle rehellisiä.  
> Lieneeekö kysymys priorisoinnista. Voin saada apua homeopaattisista hoidoista ja mistä löydän pätevän, ammattitaitoisen homeopaatin?
