---
title: "Koiran raakaruokinta ja kaikki lisät yhdestä purkista"
date: 2020-03-16
categories: 
  - "koira"
tags: 
  - "lisaravinteet"
  - "raakaruokinta"
  - "tarve"
  - "translated"
---

Koiran raakaruokintaa väitetään usein vaikeaksi. Vaikeus kulminoituu yleensä muutamaan peruskysymykseen, erikseen tai useimmiten yhdessä. Ei tiedetä mitä koira tarvitsee, ei tiedetä mitä ruuasta saadaan ja ei haluta laskea.

<!--more-->

Ollaan totuttu siihen, että ruokintaa ei tarvitse miettiä, koska kaadetaan vain joku määrä kuivamuonaa kippoon. Jos se on liian vähän, niin ollaan tyytyväisiä hoikasta koirasta. Jos se on liikaa, niin vaihdetaan merkkiä, koska koira on nirso ja on vain kyllästynyt syömään samaa ruokaa.

Se ollaan jo tiedostettu, että liha ei anna kaikkea. Lihalla on [oma arvonsa](https://www.katiska.eu/tieto/koira-ruokinta-liha/koiralle-lihaa-vatsan-taydelta/), mutta se keskittyy yleensä [proteiineihin](https://www.katiska.eu/tieto/koira-tieto-ravitsemus/proteiinit/proteiini-ruokinnassa/), [rasvaan](https://www.katiska.eu/tieto/koira-tieto-ravitsemus/rasvat/rasva-ruokinnassa/) ja [veteen](https://www.katiska.eu/tieto/koira-elimisto/koira-sisaelimisto/nestetasapaino/). Koska ei oikein tiedetä mitä koira tarvitsee ja vaikka olisikin käsitys siitä, että [kalsium](https://www.katiska.eu/tieto/koira-tieto-ravitsemus/kalsium/kalsium/) on pakollinen, niin ei tiedetä [paljonko koiralle kalsiumia](https://www.katiska.eu/tieto/koira-aloittelijat/ravitsemus/paljonko-kalsiumia-annetaan/) pitäisi antaa. Samaan aikaan ollaan oman elämän myötä opittu, että kaupan hyllystä saa näppärästi monivitamiinipurkkeja, eikä tarvitse miettiä. Annostuskin on kerrottu purkin kyljessä.

Koska ihmisille on olemassa helppo ratkaisu, niin samaa kaivattaisiin koirille. Kaikki yhdestä purkista. Ongelma on siinä, että ihmistenkään monituotteet eivät anna kaikkea ja riittävyys riippuu täysin ihmisestä. Naiset tarvitsevat hieman eri asioita kuin miehet, ja 45 kg neiti tarvitsee taatusti eri asioita kuin 120 kg voimanostajamies. Samaten vegaanilla on eri tarpeet kuin valkoisella lihaa syövällä miehellä, jonka mielestä ainoa kelvollinen kaninrehu on ketsuppi ja etikkakurkku.

## Purkkirivistö

Käsitys monivitamiineista ja -hivenaineista heilahtaa vastapalloon myös toista kautta. Jos on onnistunut vakuuttamaan itselleen, että ruuasta saa kaiken (joka ihmisillä onnistuukin, mutta harvemmin sinkin ja D-vitamiinin kanssa), niin silloin myös koira saa ruuastaan kaiken (joka koirilla onnistuukin, mutta harvemmin [sinkin](https://www.katiska.eu/tieto/koira-tieto-ravitsemus/koira-tarve-mineraali/sinkki-valokeilassa/) ja [D-vitamiinin](https://www.katiska.eu/tieto/koira-tieto-ravitsemus/koira-tarve-vitamiini/d-vitamiini-koiralle/) kanssa). Se mitä ei enää oivalleta on, että ihmisen ja [koiran lautasmalli](https://www.katiska.eu/tieto/koira-aloittelijat/ravitsemus/mita-tarkoittaa-koiran-tarve/) on erilainen.

Jos lisäksi ollaan vakuuttuneita, että synteettinen ja luonnollinen toimivat eri tavalla ja jos ei osaa lausua kemiallista nimeä, niin ei anneta yhtään mitään. Siinähän on vaarana, että myrkyttää koiran ja silloin valitaan ratkaisuksi aiheuttaa koiralle puutoksia. Onhan riisitauti paljon parempi vaihtoehto kuin kemialliset aineet - paitsi jos vastustaa viljoja henkeen ja vereen. Kyllä, törmäsin taas väitteeseen, että [askorbiinihappo](https://www.katiska.eu/tieto/koira-tieto-ravitsemus/c-vitamiini/synteettinen-c-vitamiini-vs-kiivi/) on vahva myrkky, mutta [C-vitamiini](https://www.katiska.eu/tieto/koira-tieto-ravitsemus/c-vitamiini/c-vitamiini/) on terveellinen asia.

Koirille on mahdollista tehdä monituote, mutta se on vain halpaversio siitä mitä pitäisi tehdä. Silti alan kallistumaan ajatukselle, että kattava yksi lisä olisi syytä tuoda markkinoille, vaikka riskinä on, että se vääristää ihmisten tekemisiä. On nimittäin parempi, että koirat saavat edes jotain kuin ovat kokonaan ilman.

Eräs asiakas tuskaili kolmen purkin kanssa. Niitä oli kuulemma liikaa. Pyysin häntä ottamaan kuvan kylpyhuoneen hyllystä sekä maustehyllyköstä. Ei ottanut ja pääsimme (luultavasti) yhteisymmärrykseen siitä, että kolme koiran ehdottomasti tarvitsemaa purkkia - joista kahdesta syö omistajakin - ei ehkä kuitenkaan ole ylitsepääsemätön asia.

Koirien monituotteiden ongelma on siinä, että aineita menee niin erilaisia määriä ja niiden paino sekä muu koostumus on erilainen. On vaikea sekoitaa

- kalsiumia, jota tarvitaan useita grammoja, esimerkiksi ruokalusikallinen
- sinkkiä, jota tarvitaan gramman sadasosia, esimerkiksi sellainen hiutale, jota ei meinaa silmin nähden
- D-vitamiinia, jota tarvitaan gramman miljoonasosia, joka on määränä sellainen, että tarvitaan mikroskooppi

Eräs toinen asiakas oli hieman epäuskoinen asian suhteen. Hänen mielestään tuo ei voi olla noin, koska D-vitamiinipilleri on ihan sopivan kokoinen. Hän ei ollut oivaltanut, että pilleri on sen kokoinen vain siksi, että se on nieltävissä. Se on käytännössä jatkeainetta.

Hänellä oli 80 kg painava jätti ja oli myös vakuuttunut siitä, että ainakin kalsium pitäisi saada yhtenä kapselina. Moinen rohjake tarvitsee vähintään 8 grammaa kalkkia. Ihmistenkin oraaliset kyvyt vaihtelevat, mutta gramman painoinen kapseli on niin iso halko, että suurin osa ei pysty sitä nielemään. 8 gramman tabletti on luokkaa suklaapatukka ja niin iso, että tarvittaisiin melkoinen ämpäri kuukauden annosta varten.

Ihmisten kalsiumkapselit ovat useimmiten haarukassa 0,5 - 1 grammaa. Jos mukana on jotain muutakin, kuten vaikka magnesiumia, niin kalsiumin määrää joudutaan laskemaan, ettei kapselista tulisi yli gramman painoista. Jos kalsiumtabletissa on 500 mg kalsiumia, eli painaa noin gramman, niin se riittää alle 5 kg kääpiökoiralle - mutta yrittäkääpä saada chihuahuta syömään moista, koska se on lähes yhtä pitkä kuin koiran kuono on leveä.

## Kaikki luomuna

Koska ihmiset haluavat syöttää koiriaan raakaruokinnalla ja koska ihmiset haluavat kaiken yhdestä purkista, niin markkinat ovat vastanneet kysyntään. Ilmiö ei ole vielä kovinkaan vahva Suomessa, mutta ison lammikon toisella puolella Pohjois-Amerikassa moisen lisän käyttö on miltei enemmänkin sääntö kuin poikkeus.

Ero tulee siinä, että amerikoissa raakaruokinta on toteutuksena erilainen kuin täällä. Siellä on myös oivallettu, että on myyvempää puhua kotiruokinnasta - homemade tai homebrew ovat paljon suuremmassa positiivisessa merkityksessä asennepuolella kuin meillä mummon muusi koskaan. Yhdysvaltalainen raakaruokinta perustuu ahkeraan kokkaukseen, jossa yksinkertaistettuna lisätään pussikeittoon vain liha ja kypsennetään. Jos olet tarpeeksi vahvasti [elävän ravinnon](https://www.katiska.eu/tieto/koira-tieto-ruokinta/koira-syominen-yleinen/koira-ja-elava-ravinto/) kannattaja, niin ei tarvitse edes kypsentää - mutta onhan se mukavampaa, kun omistaja ja koira syövät molemmat aamupalaksi muroja ja muffinin.

Kaiken täytyy myös olla organic-leimalla. Se on sitten aivan eri asia kuin suomalainen luomu, vaikka täällä toisin luullaankin. Yhdysvaltalainen organic ei joko tarkoita mitään tai se on vastaava tuotantomalli kuin kotimainen tehomaataloudeksi kutsuttu (oikeasti, meillä ei maailmantyyliin olevaa tehomaataloutta edes ole).

Moiset raakaruokinnan lisät, _premixit_, ovat

- kastikkeita/hyyteloitä, joita on näppärä lisätä koiran ruuan päälle, ja rekku tykkää sekä tuoksu on kuin lähiravint0lan lounaspöydästä
- kuivattuja pussituotteita, malliin sipulikeitto

Joskus niihin on saatettu lisätä kalsiumia, mutta läheskään aina ei - ruuastahan saadaan kaikki, ja organicista vielä enemmän

## Yhden purkin politiikan seuraus

Kun yhdistetään yhden purkin kattavat ravintolisät omistajan osaamattomuuteen, jonka ylittää vain halu tarjota koiralle parasta mahdollista, niin seuraa kaksi asiaa: kauppias tekee hyvää liikevaihtoa ja omistaja vie koiransa jossain vaiheessa eläinlääkärille.

Nyt on muistettava, että omistaja ei ole tarinan roisto. Hän haluaa koiralleen vain hyvää sekä terveellistä. Ei se ole synti, painvastoin. Myöskään osaamattomuus ei ole hävettävä asia. Yksi osaa toista ja toinen jotain muuta. Minä vien autoni korjaamolle, koska en tiedä moottoreista yhtään mitään. Osaamattomuus ja siitä johtuvat virheet muuttuvat synniksi vasta sitten, kun niistä pitää härkäpäisesti kiinni ja kieltää muun maailman.

Roisto on se kauppias, joka myy hyödytöntä ja jopa haitallista vain siksi, että haluaa tehdä voittoa. Jostain syystä näillä vedättäjillä ei ole koskaan vaihtoehtona tehdä asioita oikein ja ottaa sitä kautta voittonsa. Näitä kusettajia löytyy myös Suomesta, niin koiranruokabisneksestä, lisäravinnemarkkinoilta kuin  ruokintaneuvojista. Ei ahneus hinnalla millä hyvänsä ole amerikkalaisten yksinoikeus.

8 kuukauden ikäinen shetlanninlammaskoiran pentu tuotiin eläinlääkärille, koska sille oli tullut yhtä äkkiä niskakipuja, pentu kaatuili ja sillä oli vaikeuksia nousta ylös (Taylor ym. 2009\[ref\]Taylor MB, Geiger DA, Saker KE, Larson MM. Diffuse osteopenia and myelopathy in a puppy fed a diet composed of an organic premix and raw ground beef. J Am Vet Med Assoc. 2009 Apr 15;234(8):1041-8.\[/ref\]).  Tutkimuksissa siltä löytyi myelopatia (selkärangassa selkäydinrappeumaa), luukatoa koko luuston osalta, raajoissa murtumajälkiä sekä hammasongelmia ja se oli hoikka. Verikokeissa paljastui korkealla oleva [parathormoni](https://www.katiska.eu/tieto/koira-elimisto/hormonit/parathormoni/), D-vitamiinin puutos, sekä alhaalla olevat kalsium ja fosfori.

Koiraa oli ruokittu jauhelihalla, johon oli sekoitettu premix-sekoitusta. Ei muuta. Eläinlääkärin diagnoosi oli D-vitamiinin puutteesta johtuva alkava riisitauti sekä mineraalien, kuten kalsiumin, puutoksesta syntynyt ruokintaperäinen lisäkilpirauhasen liikatoiminta.

Eläinlääkäriasemalla aloitettiin hoito ja ruokinta korjattiin. Neurologiset oireet hävisivät nopeasti ja 7 kuukauden kuluttua seurannassa koira oli terve.

### Premix

Tutkimuksessa mainitun premixin, eli ruokaan lisättävä täydennysrehu, jonka pitäisi antaa kaikki tarvittavat mineraalit ja vitamiinit, koostumus ei ole tiedossa, koska tapauskertomus on maksumuurin takana. Tutkimuspapereiden hinta on naurettavan korkea, eikä sitä ole edes tarkoitettu maksettavaksi, vaan on sävelletty istitutionaalisten asiakkaiden, kuten yliopistojen, lypsämiseen. Keskustellaanko hieman aiheesta yhteiskunnan maksaman akateemisen tiedon vapaus ja saavutettavuus... ei keskustella, koska siitä tulee vain vihaiseksi.

Premixit ovat kuitenkin koostumukseltaan ja tuotantoideologialtaan hyvin samankaltaisia. Otan esimerkiksi yhden, jonka Google minulle ensimmäisenä tarjosi\[ref\]Lovetoknow.com: Natural dog food premix. Tilanne 16.3.2020. HUOMAA: linkki tarjoaa huolestuttavia ja virheellisiä väitteitä, eikä mitään siellä mainittuja asioita kannata omaksua.\[/ref\]:

- bataatti
- porkkana
- omena
- ohran itu
- parsakaali
- manteli
- vesikrassi
- sinimailanen
- mustikka
- karpalo
- pinaatti
- kuitu
- selleri
- lykopeeni (käytännössä tomaattia; vaikka se on karoteeni, niin siitä ei saada tehtyä A-vitamiinia)
- [panimohiiva](https://www.katiska.eu/tieto/koira-tieto-ruokinta/monivitamiinit-ja-mineraalit/panimohiiva/)
- luonnollinen (sic!) kalsiumkarbonaatti
- [pellavansiemenrouhe](https://www.katiska.eu/tieto/koira-tieto-ravitsemus/koira-tarve-yleinen/kuitu-lihasta/)
- johanneksenleipäpuu
- [merilevä](https://www.katiska.eu/tieto/koira-tieto-ruokinta/koira-raakaruokinta-raaka-aineet/merileva/)
- persilja
- inkivääri
- meirami
- basilika

Ainoat, joista voisi olla edes etäisesti jotain hyötyä, ovat kalsiumkarbonaatti, panimohiiva (joskin lisänä hyödytön) ja merilevä. Mutta nyt on huomattava määrät. Moisessa sekoituksessa, jota annetaan noin 4 desiä päivässä, ei voi saada mitään hyödyllistä. Jos haluaa jostain kummallisesta syystä antaa pinaattia koiralle raudanlähteenä, niin 20 kg koira tarvitsisi pinaattia 2 kg päivässä.

Se on ainakin varma, että moinen ruoka tuoksuu hyvältä.

Kyse on siitä, että tuollainen lisä ei ole tehty koiralle. Se on tehty omistajille, jotka avaavat lompakkonsa, kun mainitaan yrtti ja luonnollisuus. Ehkä ne yrtit lohduttavat jotain kun maksaa sairastuneen pennun eläinlääkärimaksut - tai kuten eräs kovapäinen omam elämäm koulum oppilas minulle totesi: ei haittaa kun on vakuutus.

## Mitä pitää tehdä?

Ensinnäkin, jos joku haluaa rahaa sinulta siitä, että saat luonnonmukaista terveyttä, niin juokse lujaa karkuun. Jos mainos yrittää myydä sinulle jotain suden kuvalla tai mielikuvalla urbaanista sudesta, niin siirry seuraavaan tuotteeseen.

Mutta tärkeintä on muistaa siirtyessä raakaruokintaan, tai ylipäätään pois kuivamuonista:

- voit siirtää koirasi suoraan lihapohjaiseen ruokintaan ja antaa lihan raakana jos haluat, mutta [pakko ei ole](https://www.katiska.eu/tieto/koira-aloittelijat/ruoka/saako-lihan-kypsentaa/).
- sinulla on kuukausi aikaa selvittää mitä muuta koira tarvitsee
- älä googleta koirien raakaruokinta-asioita ulkolaisilta sivuilta, äläkä missään nimessä hae hakusanalla barf

Tuon kuukauden aikana sinun kannattaa tutustua näihin:

- [Raakaruokinta kolmessa minuutissa](https://www.katiska.eu/tieto/podcastit-vlog/63-kolmen-minuutin-raaka/) (oikeasti taitaa olla puoli tuntia)
- [Lihapohjainen raakaruokinta ja ravintolisät](https://www.katiska.eu/tieto/koira-ruokinta-liha/lihapohjainen-raakaruokinta-ja-ravintolisat/) (luentotallenne)
- [Koiran ruokinta: Perusteet](https://www.katiska.eu/tieto/ruoka/koiran-ruokinta-perusteet/) (webinaari)

Heti kun sinulle alkaa tulla sellainen olo, että voiko jotain asiaa tehdä juuri sinun koirallesi, tai sillä on erikoisvaatimuksia (allergia, närästys jne.), niin älä jää hakkaamaan päätäsi seinää. Asiat on selitettävissä helposti ja juuri sinun koirallesi sopivaksi. Muuta ei tarvitse kuin buukata puhelinaika. Kysy mieluummin ajoissa kuin vasta siinä vaiheessa, kun koirasi on sairas.

https://store.katiska.eu/tuote/puhelinneuvonta/
