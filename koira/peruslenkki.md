---
title: "Peruslenkki"
date: 2011-03-02
categories: 
  - "koira"
---

Eräässä foorumikeskustelussa mainittiin ruokinnan yhteydessä termi _peruslenkki_. Tuohan on sanana aivan yhtä hankala kuin synonyyminä käytetty normilenkki. Ovat niin subjektiivisia kuin vain voivat olla.

<!--more-->

Alla olevassa kaaviossa on noin kuuden kuukauden ikäisen greyhoundurospennun peruslenkki, meidän mittakaavassamme, kuvattuna nopeudella, matkalla ja ajalla - kohtuullisissa olosuhteissa. Tällä hetkellähän näillä lumimäärillä ei vauhdissa ja nopeuspiikkien kestossa päästä lähellekään tuota, matkassakin jäädään parisen kilometriä. Mutta jollain kaupunkiressulla peruslenkki tarkoittaa ihan muuta - ehkä parinkymmenen minuutin hihnalaahustelu korttelin ympäri. Siksi aina kun keskustellaan liikkumisen suhteesta ruokintaan, kuntoon, ihan mihin tahansa, niin pitäisi mainita mitä kukakin termillään tarkoittaa.

Tuo kaavio muuten vastaa yhteen toiseenkin perustason kysymykseen: kuinka paljon [pentua voi tai saa liikuttaa](https://www.katiska.eu/koira/elaman-vaiheet/107-voiko-pentua-liikuttaa-liikaa/). Me meidän rodullamme, greyhoundeilla, voimme ja saamme liikuttaa noin paljon. Ja ei, koko ei meillä pelasta miltään. Pieni russelinarttu, ikää pari vuotta, tekee tuon saman lenkin. Kuten myös greyhoundin pennut neljän kuukauden jälkeen - oletuksella, että lunta ei ole liikaa (_kuten oli vuonna 2011, toim.huom._), siis pystyvät liikkumaan maastossa.

[![](images/reissu.png "reissu")](https://www.katiska.eu/wp-content/uploads/2011/03/reissu.png)
