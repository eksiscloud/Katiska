---
title: "Kurkuma koiran nivelille"
date: 2019-02-12
categories: 
  - "koira"
tags: 
  - "huuhaa"
  - "kurkuma"
  - "nivelet"
  - "nivelrikko"
---

Kurkuma ja [kurkumiini](https://www.katiska.eu/tieto/koira-nivelet/kurkumiini/) ovat nykyisessä lääketieteen ulkopuolella toimivassa Big Herbin vaihtoehtomaailmassa eräs tehokkaimmista lääkkeistä. Pärjää jopa [kookosöljylle](https://www.katiska.eu/ravitsemus/rasva-ravitsemus/kookosoljy/), joka vasta tehokas onkin. Koiramaailmassa sen tärkein kohde uskomushoidoissa on nivelet. Koiran nivelrikko, sekä spondyloosi, ovat luultavasti yleisin syy ostaa tuota keltaista maustetta ja sen jatkojalostustuotetta.

<!--more-->

Kun googlettaa kurkuman ja kurkumiinin, niin aika nopeasti selviää kaksi asiaa. Tieteellisellä puolella on muutama tärkeämpi tutkimuslinja, jotka perustuvat antioksidanttien vaikutukseen. Vaihtoehtomaailma sen sijaan toteaa, että se parantaa syövät, maksasairaudet, alzheimerin, allergiat, suolisto-ongelmat, nivelrikot, masennuksen... Mikä tahansa sairaus käy, ja kurkuma/kurkumiini parantaa sen.

Kuten eräs vaihtoehtokauppias totesi:

> With over 6,000 studies to its credit, turmeric has been effectively proving to eliminate the need for many conventional medications. - Yli 6000 tutkimusta sen eduksi osoittavat, niin kurkuma on tehokkaasti todistettu poistavan tarpeen perinteisiin lääkkeisiin.

Hassua. Minä en löytänyt yhtään sellaista tutkimusta. Kun tehdään tieteellisiä koosteartikkeleita aiheesta kurkuma ja kurkumiini, niin esimerkiksi nivelrikon suhteen löytyy vain muutama kymmenen riittävän laadukkaaksi luokiteltava tutkimus, ja silloinkin joudutaan aidosti pudottamaan rimaa aika alas. Yksikään niistä, puhumattakaan syöpä-, alzheimer-, astma-, mielenterveys- tai mistään muustakaan tutkimuksesta, ei aidosti totea, että kurkumalla voitaisiin korvata lääkitys.

Mutta eihän luonnollisuutta miljardeilla vuodessa myyvä teollisuuden haara valehtele. Heillä on vain... vaihtoehtoinen todellisuus.

## Kurkuma

Lyhyesti. Kurkuma on kellanvärinen mauste, jota valmistetaan kuivaamalla ja jauhamalla _Curcuma longa_ kasvin juurta, mutta kurkumien perheeseen kuuluu muitakin lajeja. Myös itse juurta saa ostaa, aika ajoin jostain kuitenkin. Se on mauste, joka värjää curryn, mutta sillä on värjätty myös lankoja ja kankaita. Kurkuma on osa aasialaista ruokakulttuuria ja sen kuumottavasta ja usein kitkerähköstä pippurimaisesta mausta joko pitää tai ei, mutta se on makuasia, ei tieteellinen terveyskysymys.

Kurkuman väitetään olevan vahva tekijä siihen, että mm. paksusuolen syöpää on kurkuman valtamaissa vähemmän kuin länsimaissa. Väite on aivan yhtä älytön kuin että Välimeren ruokavalio olisi terveellinen nimenomaan kylmäpuristetun neitsytoliiviöljyn takia. Kyse on koko ruokavaliosta, ja muistakin elintavoista.

Kurkumassa on antioksidantteja, kuten oikeastaan kaikissa kasveissa. [Antioksidantit](https://www.katiska.eu/tieto/koira-tarve-vitamiini/antioksidantit/) ovat niiden puolustusväline. Antioksidanttien takia kurkumaa onkin tutkittu, yhdessä yleisen antioksidanttitutkimuksen kanssa. Pääosa tutkimuksista tapahtuu Aasian puolella, esimerkiksi Irakissa, Intiassa, Kiinassa tai Thaimaassa eli maissa, joilla on historiaa ja kulttuuripohjaa käyttää ylipäätään kurkumaa.

Kurkumaa itseään harvemmin tulkitaan sen kummallisemmin terveysvaikutteiseksi, ainakaan näyttöjä vaativassa tiedemaailmassa. Mutta on mahdollista, että se saattaa vaikuttaa mm. suolen liikkuvuuteen. Mutta niin tekee monet muutkin kuidut.

\[perfectpullquote align="right" bordertop="false" cite="" link="" color="" class="" size=""\]1 gramma kurkumiinia vastaa 53 grammaa kurkumaa\[/perfectpullquote\]

Sen sijaan pääpaino keskittyy yhteen kurkuminoidiin, joita ilmoitetaan yleensä olevan kolme: kurkumiiniin. Se on fenolityyppinen yhdiste, jota löytyy eniten kurkumasta, mutta myös mm. inkivääristä. Mutta harvinaista poikkeusta lukuunottamatta kun sanotaan, että kurkumalla on terveysvaikutuksia, niin tarkoitetaan, että kurkuman sisältämällä kurkumiinilla on terveysvaikutuksia. Jauhetussa kurkumassa on, lähteestä riippuen, 1 - 8 % kurkumiinia. Kun kurkumiinituotteissa on tyypillisesti 95 % kurkumiinia, niin se tarkoittaa kurkumaa käyttäville melkoisen isoja mausteostoksia. Jotta saisi gramman kurkumiinia, niin kurkumaa olisi syötävä tyypillisellä 2 % pitoisuudella 53 grammaa. Kun usein suositellaan ihmisille kolmen gramman annoksia päivässä, niin kurkumaa pitäisi syödä maustemuotoisena pyöreät 150 grammaa. Joka ainut päivä. Uskallan väittää, että siinä on konkurssin lisäksi uhkana myös vatsa- ja suolisto-ongelmat.

## Kurkuman öljyt

Kurkumatuotteissa, oli se sitten kurkumaa tai kurkumiinia, mainostetaan aika usein niiden sisältävän kurkkuman hyödyllisiä öljyjä. Kurkuman öljyjen hyötyä ja turvallisuutta ei ole paljonkaan tutkittu. Rottia on kuitenkin uhrattu. Kurkuman öljyt auttoivat niveleen ruiskutettuna vähentämään selvästi turvotusta. Sivuvaikutuksena oli usein kuolema, eli lääke oli tehokas, mutta potilas kuoli (Funk ym. 2010\[ref\]Funk, J. L., Frye, J. B., Oyarzo, J. N., Zhang, H., & Timmermann, B. N. (2010). Anti-Arthritic Effects and Toxicity of the Essential Oils of Turmeric (Curcuma longa L.). Journal of Agricultural and Food Chemistry, 58(2), [842–849](https://kuscholarworks.ku.edu/handle/1808/24505)\[/ref\]). Sen sijaan suun kautta annosteltuna jop 20-kertainen annos oli turvallinen, mutta hyöty nivelen turvotuksessa romahti.

## Kurkuman edut

Kurkuma on mauste ja sen paikka on maustehyllyssä. Toki sitä voi käyttää myös värjäykseen tai väittää sahramiksi, mutta siinäpä sen käyttötarkoitukset sitten olivatkin.

Aihe voidaan lopettaa tähän kurkumakauppiaan toteamukseen:

> Incredibly, turmeric cannot only treat cancer, it can actually prevent it. - Uskomatonta kyllä, mutta kurkuma ei vain paranna syöpää, vaan se voi myös estää syövän.

Kyllä, se on uskomatonta. Myös yksisarviset ovat uskomattomia. Mutta mikä parasta, niin saman myyjän mukaan kun kurkuma sekoitettiin hamppuöljyyn, niin teho vain kasvoi. Ilmeisesti tuo koktail sitten parantaisi syövän koko naapurustosta.

Muistaessani. Äärilaidan karppaajat eivät voi käyttää kurkumaa. Siinä on noin 67 % hiilihydraatteja. Ravitsemuksellisesti siitä luopuminen ei ole suuri juttu, koska sillä on hyvin vaatimaton ravintoarvo muutoin. Mutta curry ei olisi samaa ilman sitä.
