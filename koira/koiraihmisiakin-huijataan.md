---
title: "Koiraihmisiäkin huijataan: Min-O-Vit"
date: 2014-03-02
categories: 
  - "koira"
tags: 
  - "hivenaine"
  - "huuhaa"
  - "lisaravinteet"
  - "mineraali"
---

Päivittelin aikoinaan miten [hevosmiehiä huijataan](https://www.katiska.eu/tieto/monivitamiinit-ja-mineraalit/hevosmiehiakin-huijataan/ "Hevosmiehiäkin huijataan"), kun törmäsin hevosten [mineraalilisään Minesyl](https://www.katiska.eu/katiska/puruvoima/ihmeaine-mineraaliksi/ "Ihmeaine mineraaliksi"). Se on tuote, jossa sähkövarausten avulla saadaan mineraalit imeytymään suolen läpi. Ongelma oli vain siinä, että tuote oli sokeria. Laktoosia tarkkaan ottaen. Mutta kun tuota antoi hevoselle 22 grammaa päivässä, niin saatiin mineraalien tarve tyydytettyä. Toivottavasti ne hevoset saivat ohessa edes hyvälaatuista heinää.

<!--more-->

Nyt löin pääni seinään eräässä FB-ketjussa hieman vastaavaan tuotteeseen, mutta koirille suunnattuun. Tällä kertaa ei myyty kovalla hinnalla pelkkää sokeria, vaan sokerilla maustettua savea. Luulin, että humuksen, eli saven sekaisen mullan myynti [punkkikarkotteena](https://www.katiska.eu/tieto/koira-loiset/punkkien-torjunta/) oli pohjanoteeraus, mutta ei se ollut.

Olen yleensä linkitellyt näihin tuotteisiin, mutta olen tehnyt käytännön suhteen tarkistuksen. Enää en linkitä näihin vedätyksiin, koska en halua ohjata myyjille vahingossakaan liikennettä. Joten joudutte kiertämään mutkan kautta, eli googlettamaan itse. Useimmille tuo kierros on liikaa ja he jättävät väliin.

Ravintolisä on Min-O-Vit. Saksalainen tuote ymmärtääkseni.Minua hiukan ihmetyttää. Alkavatko näiden tuotteiden nimet min-etuliitteellä siksi, että niissä on minimaalisen vähän yhtään mitään järkevää?

Myyjän mainostus on hienoa.

> Min-O-Vit on perusta lemmikin terveydelle ja hyvinvoinnille. Se sisältää kaikki välttämättömät vitamiinit ja kivennäisaineet luonnollisessa muodossa.

Mikään ei ole mukavampaa kuin saada kaikki yhdestä purkista. En ole koskaan törmännyt moiseen ratkaisuun kuin hyvin ja taiten koostetussa ruokavaliossa, enkä törmännyt nytkään. Mutta mennään syvemmällä sumutuksen hämärään.

> Vitamiinien ja kivennäisaineiden lähteenä on käytetty vihreää savea, joka sisältää mm. piitä, magnesiumia, rautaa, kaliumia, natriumia, kalsiumia sekä A-, B-ryhmän, D- ja C-vitamiineja.

Vihreää savea? Mitä ihmettä on vihreä savi? Huomaa, että en ole aivan sinut naisten kauneudenhoidon alueella. Vihreää savea käytetään kasvonaamioiksi ja koska se on terveellistä, niin juotavana savena. Oikeasti, tämä ei ole aprillipilaa, vaikka kuravettä juodaankin.

## Ihmeellinen vihreä savi

> Saven parantavat ominaisuudet mainitaan myös mm. Kreikan historiassa, Evankeliumeissa, Persialaisissa kirjoituksissa sekä tutkimusmatkailijoiden- ja kansantieteilijöiden tarinoissa.

Niissä mainitaan myös melkoinen nippu erilaisia jumalia, hirviöitä ja muita ihmeitä. Mutta mikä tärkeintä, yhdessäkään noissa kulttuurissa ei ollut kyky parantaa sairauksia ja pienikin tulehdus antibioottinen puuttuessa oli tappava. Ravitsemuksen puutokset riisitautia ja keripukkia myöten olivat yleisiä, ja oletettu elinikä huomattavan matala. Mutta koska kirjoitettu on, niin savi parantaa. Ilmeisesti myös samoissa teksteissä olevat rukoukset toimivat yhtä hyvin? Tai suoneniskentä, koska kreikkalaiset keksivät sen? Sillä on muuten tapettu enemmän ihmisiä maailmanhistoriassa kuin mihin sodat ja rutot ovat kyenneet.

> Vihreä savi on saanut nimensä sen sisältämän kaksiarvoisen raudan antamasta väristä. Kaksiarvoinen rauta eli nuori rauta on vielä aktiivista ja elimistö imeyttää sen erittäin hyvin.

Nuori rauta? Herra varjele ja siunaa, rauta on alkuaine. Se on vanhempaa kuin meistä kukaan. Kaksiarvoinen rauta tarkoittaa ferromuotoa (Fe2+). Se on liukoisempaa suoliston pH:ssa ja siksi imeytyy paremmin kuin ferrimuodossa (Fe3+) eli ns. kolmiarvoinen rauta. Kyse on hapetusasteesta, ei muusta. Ja samasta syystä rauta muuttuu hyvin herkästi ferrosta ferriin ja päinvastoin. Ei tuolla ole yhtään mitään tekemistä nuoruuden tai vanhuuden kanssa, vaan ainoastaan kemiallisesta reaktiosta hapen avulla.

> ...vihreä savi on alkuperätään merisavea ja on iältään 6-16 miljoonaa vuotta vanhaa.

Ilmeisesti minulla ja Min-O-Vitin myyjällä/valmistuttajalla/tukkurilla on erilainen käsitys termistä nuori...

> Hyvälaatuinen vihreä savi aurinkokuivatetaan kesän kuumimpana aikana, jonka jälkeen se seulotaan ja puhdistetaan mekaanisesti ilman käsittelyaineita tai gammasäteilytystä.

Suomeksi: se ruopataan ja jätetään maahan kuivumaan. Sen jälkeen se vedetään tavallisen sepeliseulan läpi, jyrätään ja lapioidaan säkkeihin. Kaipa tuo sitten tekee siitä terveellisempää, eikä missään nimessä tuhoa esim. vitamiineja... Mutta tuo gammasäteilytys on hauska. Sillä tarkoitettaneen ruoka-aineiden säteilytystä siksi, että saataisiin tapettua bakteereita, hyönteisiä ja niiden toukkia. Ionisoivaa säteilyä on myös käytetty estämään mm. sipulien ja perunoiden itämistä.

On hienoa käyttää markkinoinnissaan väitettä, joka pohjaa ihmisten lähes taikauskoiseen pelkoon pimeässä kellertävänvihreänä hohtavasta säteilytetystä tuotteesta, joka parhaimmassa tapauksessa tekee meistä hämähäkkimiehiä ja pahimmassa vain tappaa syöpään. Se, että säteilytyksestä ei ole löydetty terveyshaittoja, on toissijaista. Erittäinkin toissijaista on se, että moinen maininta gammasäteilytyksen puuttesta on totaalisen turha ja onkin vain lisätty sinne Big Herbin harrastaman laajamittaisen omaa myyntiä tukevan pelottelutaktiikan takia. Suomeen ei nimittäin saada tuoda muita säteilytettyjä tuotteita kuin mausteita, yrttejä ja maustekasveja. Savi ei kuulu tuohon kategoriaan.

Siksi toiseksi säteilytyksiä voidaan ja saadaan tehdä vain muutamissa niitä varten tehdyissä laitoksissa. Savisäkkien rahtaaminen johonkin niistä olisi kallista, ja sotisi rajusti ideaa vastaan tuottaa savea halvalla markkinoille.

## Saven vitamiinit

Savessa ei voi olla vitamiineja. Piste. Vitamiineja on vain elollisissa tuotteissa. Ainoa mahdollisuus, että ruopatussa savessa on löydettävissä vitamiineja, on että siinä on joukossa elävää levää. Terveyspuoli väittää koko ajan miten prosessointi tuhoaa vitamiinit, ja jopa mineraalit. Mutta tämä ei ilmeisestikään koske omassa myynnissä olevia tuotteita, eikä prosessoinniksi lasketa auringossa ja tuulessa kuivumista sekä mekaanista murskausta ja jauhamista.

Min-O-Vit siis mainosti, että savesta saadaan kaikki koiran tarvitsemat vitamiinit ja hivenaineet. Tuoteseloste kertoo jotain aivan muuta: vihreä savi, hiiva, dekstroosi, nokkonen, fenkoli, kumina, koivu, islannin jäkälä, porkkana, pellavansiemen (murskattu), magnesium fumaraatti, kalsium karbonaatti ja pellavaöljy \[sic!\]

- [Hiiva](https://www.katiska.eu/tieto/monivitamiinit-ja-mineraalit/panimohiiva/ "Panimohiiva") voi olla jonkinlainen B-vitamiinien lähde, mutta on tässä luultavammin antamassa [seleeniä](https://www.katiska.eu/tieto/koira-tarve-mineraali/seleeni/ "Seleeni"). Hiivan laatua ei ole kuitenkaan vaivauduttu kertomaan.
- Dekstroosi on pelkkää sokeria.
- [Nokkonen](https://www.katiska.eu/ruokinta/raaka-aineet/nokkonen/ "Nokkonen") lienee tuomassa mineraaleja ja rautaa. Outoa, koska ne piti saada savesta.
- Fenkoliin ja kuminaan yhdistetään useita (omituisia) terveysväittämiä.
- Koivu - luoja yksin tietää onko joukossa koivun lehteä, mahlaa tai halkoja. Jos mahlaa, niin joukossa on siis periaatteessa koivusokeria, jonka käsitelty muoto tunnetaan paremmin nimellä [ksylitoli](https://www.katiska.eu/tieto/myrkyt-ja-riskit/ksylitoli/ "Ksylitoli").
- Jäkälään liitetään varmaan paljonkin terveysväitteitä, en vaivaudu penkomaan. Mutta jäkälä tunnetaan myös "kyvystään" kaapata itseensä ilmansaasteita, kuten raskasmetalleja ja niitä vaarallisia säteileviä ainesosia. Mutta luuleeko joku, että koira on poro?
- Porkkanaan liitetään olettamus beetakaroteenista. Jotta saataisiin siitä saataisiin yksi yksikkö [A-vitamiinia](https://www.katiska.eu/tieto/koira-tarve-vitamiini/a-vitamiini-retinoli/ "A-vitamiini ruokinnassa"), niin porkkanan beetakaroteenia tarvitaan 12 kertaa enemmän - porkkanaa tarvitaan tolkuton määrä korvaamaan maksa, sellaista määrää ei pysty syömään.
- [Pellavansiemenrouheesta](https://www.katiska.eu/tieto/koira-tarve-yleinen/kuitu-lihasta/ "Pellavansiemen") on hyötyä. Mutta miksi ostaa sitä mikroskooppisen pieni määrä sekoitettuna saveen, kun sitä myydään säkeittäin? On huomioitava, että se sijaitsee tuoteselosteen loppupäässä, joten sitä on huomattavan vähän tuotteessa.
- magnesium fumaraatti ja kalsium karbonaatti (nuo muuten kirjoitetaan yhteen) ovat yleisiä synteettisiä lisiä nostamaan mm. [magnesiumin](https://www.katiska.eu/tieto/koira-tarve-mineraali/magnesium/) ja [kalsiumin](https://www.katiska.eu/tieto/kalsium/kalsium/) määrää - tai hoitamassa säilöntää. Se, että terveelliseen luontaistuotteeseen on lisätty synteettisiä ainesosia kylläkin syö uskottavuutta Big Herbin maailmassa pahasti. Hyvä puoli on se, että kumpaakin on ikkiriikkisen vähän.
- [Pellavaöljy](https://www.katiska.eu/ravitsemus/rasva-ravitsemus/pellavaoljyisia-vaitteita/ "Pellavaöljyisiä väitteitä") saattaa olla hyödyllistä. Hieman ihmetyttää kuinka vähän sitä on saatu tuotteeseen menemään, että se on saatu listan viimeiseksi. Tosin, jos öljyä olisi enemmän, niin jauhe ei olisi enää jauhe.

Nyt tiedämme mistä Min-O-Syl on valmistettu, enkä voi kuin ihmetellä luontaistuotealan ahneutta ja moraalittomuutta myydä mitä vain ja millä väitteillä tahansa pelkästään oman voittonsa maksimoimiseksi.

Mutta Min-O-Syl lupasi, että se sisältää kaikki koiran tarvitsemat vitamiinit ja mineraalit. Analyysin mukaan siinä on C-vitamiinia 1000 mg, seleeniä 300 µg, sinkkiä 590 mg, biotiinia 50 µg, rautaa 120 mg, foolihappoa 20 mg, kalsiumia 700 mg ja fosforia 100 mg. Nyt tulee se koukku. Nuo määrät ovat yhdessä kilogrammassa. Tehdään muutos järkevämpään yksikköön, eli grammaan, ja mietitään miten ne suhtautuvat koiran tarpeisiin.

- [C-vitamiinia](https://www.katiska.eu/tieto/c-vitamiini/c-vitamiini/) on 1 mg/g. Koiralla ei ole tarvetta C-vitamiinille, eikä se ole koiralle vitamiini. Jos C-vitamiinia käytetään tukihoitona, niin aika yleisesti käytetty annostus on ollut esimerkiksi 20 - 40 mg/EPkg. Tarkoittaisi siis, että Min-O-Syliä täytyisi antaa 20 - 40 grammaa koiran painokiloa kohti - 30 kg koiralle tarvittaisiin 600 g - 1,2 kg. Uskallan väittää, että Min-O-Sylillä ei kannata lähteä virtsaa happamoimaan.
- Seleeniä on 0,3 µg/g. Koiran tarve on noin 11,8 µg/EPkg. Min-O-Syliä täytyisi antaa siten päälle 39 grammaa painokiloa kohden eli 30 kg koiralle lähemmäs 1,8 kg.
- Sinkkiä on 590 µg/g ja koiran tarve on 2 mg/EPkg, joten tarvitaan 3,4 g/EPkg  - 30 kilon koiralle siis päälle 100 grammaa jauhetta.
- Biotiinia on 0,05 µg/g, eikä se ole koiralle vitamiini, koska koira valmistaa sitä itse. Biotiinin määrä on niin alhainen, että sen ilmoittaminen on hyvin lähellä ostajan harhauttamista - vaikka se ilmoittaa pitäisikin.
- Rautaa on 120 µg/g. Tarve vaihtelee, mutta 1 mg/EPkg pitäisi riittää normaalitilanteessa. Jauhetta tarvittaisiin siis 8,3 g/EPkg eli 30 kg koiralle 250 g.
- Foolihappoa on 20 µg/g. Koiran tarve foolihapolle vaihtelee, ja esim. tiineille nartuille sen määrää kannattaisi varmasti nostaa, mutta oletetaan tarpeeksi 8,9 µg/EPkg. Tämä on ainoa osa, jossa tuote tekee mitä lupaa ja vajaalla puolella grammalla per painokilo saadaan tarve tyydytettyä. 30 kg koiralle riittää siis hieman yli 13 grammaa päivässä - noin kolme teelusikallista.
- Kalsiumia on 700 µg/g ja koiran tarve on 130 mg/MEkg - tarvitaan siis lähes 186 g jauhetta. 30 kg koiralle olisi annettava joka päivä melkein 2,5 kg kalsiumin perustarpeen tyydyttämiseen.

Nyt on jo selvää, että Min-O-Syl **ei täytä koiran perustarpeita**. Se ei kelpaa edes ruuan täydentämiseen minkään muun paitsi foolihapon suhteen, ja siihenkin se on turhan kallis tuote.

Väite, että Min-O-Syl kattaisi koiran kaikki vitamiini- ja mineraalitarpeet, on niin päätön, että sen kumoamiseen ei kannata uhrata edes uhrata aikaa. Valmistuttajan ja myyjän mukaan koiran perustarpeet ovat em. ravintoaineet, eikä tarvita esimerkiksi A- tai D-vitamiinia, muista B-ryhmän vitamiineista puhumattakaan. Entä magnesium? Joten siltä osin _the myth is busted_ ja tuo kuuluu näillä tiedoilla sarjaan on moraalitonta antaa hölmöjen pitää rahansa.

Pahinta tässä on se, että on aika ilmiselvää, että tuoteseloste ja analyysit eivät edes pidä paikkaansa. Ne täyttävät varmasti lakien ja asetusten minimivaatimukset ja se siitä. Nimittäin analyysi todennäköisesti kertoo lisätyt vitamiinit ja mineraalit, jolloin Min-O-Syl ei olekaan "luonnollisia" vitamiineja ja mineraaleja. Ja jos näin on, niin nuo lisät ovat unohtuneet valmistusaineista. Toinen ja aivan yhtä synkkä mahdollisuus on, että raaka-aineista huolimatta - siis niiden vähyydestä johtuen - mitkään muut ravintoaineet eivät olleet mitattavissa. Käytännössä siis nolla.

Sanoinko että tuo on pahinta? Ei se ole. Pahinta on se, että sokeroitu savi maksaa lähes 23 euroa puoli kiloa. Vajaa viisikymppiä kilo! Onko ilmaisu kate kohdallaan tuttu?
