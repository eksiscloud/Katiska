---
title: "pH-hoidot ja hapan mieli"
date: 2014-06-10
categories: 
  - "koira"
---

Suurimmassa osassa uskomushoitoja ongelma piilee siinä, että varsinainen toimiva hoito jää tekemättä, jos uskoo vaikkapa [reikin](https://www.katiska.eu/terveys/uskomushoidot/reiki/ "Reiki") ihmeitä tuottavaan voimaan tai [homeopatian](https://www.katiska.eu/terveys/uskomushoidot/homeopatia-toimii-sittenkin/ "Homeopatia toimii sittenkin") maagisesti muistavaan veteen. Tosin homeopatiassakin on siirrytty varjoista ja kulisseista aktiiviseen "hoitoon", joka sai [Fimeankin vihdoin liikahtamaan](https://www.katiska.eu/terveys/uskomushoidot/homeopaattista-kaarmeenpuremaan/ "Homeopaattista käärmeenpuremaan").

<!--more-->

Mutta jos hokkuspokkuksen lisäksi hoitaa tai hoidattaa itseään tai hoitosuhteessa itseensä olevia muilla järkevillä tavoilla, niin silloin ainoa vaikutus on rahan menettäminen. Kauppa se on mikä kannattaa. Uskomushoitojen varsinainen riski on kuitenkin siinä, että ne saavat ihmisen uskomaan omituisiin asioihin. Sen jälkeen seuraava vaihe on tulla kunnolla huijatuksi.

pH-hoidossa säädellään elimistön happo-emästasapainoa, ruuan kautta. Teoriassa kehon happamoituminen on paha ja alkalisoituminen hyvä. pH-hoitoja myyvät käyttävät aina sanaa alkalisoituminen, mutta minusta olisi reilumpaa käyttää suomalaista sanaa emäksisyys ja emäksöityminen.

Alkalisoituminen on toki pH-markkinoinnissa paljon parempi sana, koska siihen ei liity tunteita ja on helposti lausuttavana silti mukavan vierasperäinen. Emäksisyys on sen sijaan vaarallinen sana, koska se assosioituu liian nopeasti lipeään ja viemärinaukaisuaineisiin - me kaikki tiedämme mistä myrkystä on kyse.

Happamuudessa sen sijaan ei ole mitään haittaa markkinoinnille, koska kaikki tietävät hapon olevan paha asia. Suolahappo vasta onkin paha, vatsalaukussahan se sulattaa ruuan.

Kyllä, olen jo valmiiksi... yritän etsiä jotain sopivaa synonyymiä kyrpiintymiselle. Aivan, olen jo valmiiksi kyrpiintynyt aiheeseen pH-hoidot. Minulle on usein sanottu muissa yhteyksissä, että teoria ei kiinnosta. Se on liian vaikeaa tai vaivaalloista. Pitäisi ajatella ja ajatteleminen on raskasta. Mutta jos ei viitsi nähdä vaivaa, niin mistä tietää selittääkö myyjä aivan höpöjä?

Jos nielee purematta satuja, joita myyjä kiihkeän innostuneesti kehittää ja keksii samalla levittäen lompakkonsa antamalla virtuaalisesti avoimen shekin, niin tulee varmuudella huijatuksi. Väärä aikamuoto - siinä vaiheessa kun on jäänyt kuuntelemaan höpömyyjän juttuja, on jo tullut huijatuksi.

Tiedän. Sanan huijaus käyttäminen on eräänlainen huuhaaketjujen ikioma natsikortti. Lopettaa keskustelun ja käynnistää välittömästi suunnattoman vastarintareaktion. Ihmisille ei saa sanoa, että he ovat tulleet huijatuksi. Heidän on helpompi sulkea silmänsä ja toistaa itselleen, että nyt olen terveempi, kauniimpi ja viisaampi - sekä einen hoikempi. Ei heille saa sanoa, että itse asiassa olet sairaampi, ulkomuoto ei parantunut, hoikkuus on omissa silmissä ja typeryys ei tee koskaan kenestäkään viisaampaa.

Valitan. Jos maksoit uskomushoidoista, niin tulit huijatuksi. Jos maksoit pH-hoidosta tai mistä tahansa siihen liittyvästä asiasta, niin tulit kusetetuksi oikein urakalla. Lohdutuksen sanaa sen verran, että sinut kyni ammattilainen.

Ja sinä, joka näitä myyt - tiedätkö miksi sinua pitäisi kutsua? Hahmota itse.

## pH-hoidon lupauksia ja väittämiä

pH-hoito perustuu ajatukseen, että elimistön happaneminen aiheuttaa kaikki mahdolliset vaivat, krämpät, epäpuhtaat ajatukset ja sairaudet. Kun syödään ruokaa, joka muuttaa elimistön happamasta emäksiseksi, niin me pelastumme. Planeettakin pelastuu ja ilmaston muutos on pelkkää pahaa unta. Kuulostaa hienolta. Valitettavasti se vain _kuulostaa_ hienolta. Kuu on juustoa ja marsilaiset ovat vihreitä, sekin kuulostaa hienolta - mutta eivät ne silti oikeasti ole, vaikka niin sanotaankin.

Kopioin netistä muutamia väitteitä pH-hoidoista. Ylipäätään se on täysin luvallista sitaattioikeuden nimissä, mutta hieman arveluttaa silti. Ne ovat sen verran korkealentoista kuvitelmaa ja paikoin scifiä, että niiden täytyy jo yksinään täytyy teoksen määritelmät. Mutta en linkitä alkulähteille, en tällaisissa tapauksissa.

Mutta aivan ensimmäiseksi pH-hoidon lupaukset. Muuttamalla elimistön pH:ta emäksiseksi, estetään tyypin I diabetes (_mutta ei kakkosta, outoa_), sydän- ja verisuonisairaudet, kaikki syövät - ja tämä on tärkeää - myös laihdutaan.

pH-hoito perustuu tähän perusväittämään:

> On vain yksi fyysinen sairaus - veren ja kehon kudosten ylihappamoituminen, joka saadaan aikaan käänteisten elämäntapojen, syömisen ja ajattelun avulla.

Siksi aivan jokainen ihmistä ja ihmiskuntaa piinaavat sairaudet saadaan estettyä pH-hoidolla. Mikä parasta, niin idea pätee myös koiriin. Omistaja ja koira estävät sairautensa syömällä samoja ruokia ja ajattelemalla samoja onnellisia ajatuksia. En vielä tiedä, että miten asiaan vaikuttaa se, että pH-ajattelussa maailman vahvimmat eläimet ovat kasvissyöjiä, ja rakentavat luustonsa ja lihaksensa verellä (_ihan oikeasti_), mutta [koira on lihansyöjä](https://www.katiska.eu/tieto/koira-syominen-yleinen/koira-on-lihansyoja/ "Koira on lihansyöjä") - ehkä tähän löytyy vastaus matkan aikana (_edit: ei löydy_)

### Robert Young

pH-teoria on nykypäivän keksintöjä. Siksi se on eräällä tavalla poikkeus uskomushoitojen parissa, jotka muistavat aina perustella olemassa oloaan muinaisilla kreikkalaisilla, kiinalaisilla ja mayoilla. Kreikassa kulttuuri on raunioina, kiinalaiset [myrkyttävät muun maailman proteiinisekoiluillaan](https://www.katiska.eu/tieto/myrkyt-ja-riskit/tappava-typpilisa/ "Tappava typpilisä") ja mayat ovat kuolleet sukupuuttoon. pH-opin kehitti yhdysvaltalainen (_kuinkas muutenkaan, yrittämisen kultamaa_) Robert Young, syntynyt 1952.

Hän on ylipäätään rajusti kallellaan uskomushoitoihin ja on erittäin [rokotuskriittinen](https://www.katiska.eu/katiska/jagster_poiminnat/rokottamattomuus-ei-ole-vaihtoehto/ "Rokottamattomuus ei ole vaihtoehto") väittäen rokotusten myrkyttävän lapsia. Robert Young on myynyt aggressiivisesti kirjaansa kiertäen suunnilleen kaikki mahdolliset talk showt. Hänen oppiensa mukaan on sittemmin syntynyt useita erilaisia virityksiä, joissa mm. verestä saadaan punasolujen mallia ja muotoa tutkimalla selvitetty sairaudet, veressä majailevat homeet, itiöt ja loiset sekä pH-tila.

Youngia tituleerataan välillä suomalaisissa lähteissä lääkäriksi, mutta hän ei ole lääkäri. Kyseessä on - taas kerran - yksinkertainen käännösvirhe sanasta doctor. Young menestyi yliopistossa nimenomaan tenniksen pelaajana.

Myöhemmin hän jatkoi opiskelujaan mm. kuivaverianalyysit kehittäneet tohtori Robert Bradfordin opastuksella (_kuivaverianalyysit ovat toinen surkea kertomus huuhaahoidoissa_). Bradford itse oli saanut tuomion 1970-luvulla syöpälääkkeen salakuljetuksesta eikä ollut itse koskaan valmistunut collegesta.

Young sai itselleen kaksi tohtoraattia. Filosofian tohtoriksi hän valmistui Clayton College of Natural Healthsta ja naturopatian tohtoriksi (_aivan oikein, ei se ole vitsi_) Clayton Collegesta - molemmat 90-luvun lopulla. Molemmat oppilaitokset on luokiteltu termillä _diploma mills_.

Yhdysvaltalainen yliopisto- ja tittelimaailma eroaa huomattavasti kotimaisesta ja eurooppalaisesta, ja siellä on mahdollisuus hankkia itselleen oppiarvo käytännössä käymättä päivääkään opiskelemassa - kunhan maksaa. On aina muistettava, että USA:ssa on yliopistoja ja "yliopistoja". College of Natural Health ei ollut edes hyväksytty oppilaitos. Mainittu opinahjo ja Youngin toisen tohtorin tittelin myöntäjä suljettiin 2010 kun Alabaman osavaltio alkoi kysellä asioiden perään.

Youngin tunnetuin tieteellinen saavutus, hänen omien sanojensa mukaan, oli havainto, jossa punaiset verisolut muuttuivat bakteereiksi ja bakteerit punaisiksi verisoluiksi. Hän on dokumentoinut vastaavia tapahtumia useita. Kukaan muu ei siihen ole kyennyt, ja se sotii aivan kaikkea sitä vastaan, mitä biologiassa tiedetään. Teoriahan ei ole uusi, vaan 150 vuotta vanha - ja kuollut sekä kuopattu jo aikoja sitten. Ilkeämpi ihminen voisi kysyä, että olisiko kannattanut tenniksen ja tittelitehtaiden sijaan ehkä opiskellakin jonkun aikaa.

Youngin mukaan ei ole olemassa sellaista asiaa kuin hyvä bakteeri. Kaikki bakteerit ovat pahoja, eritoten suolistobakteerit ja probiootit ovat siten pahinta mitä voi suustaan laittaa. Yksikään bakteeri ei tule ulkoa, vaan ovat aina ja poikkeuksetta syntyneet elimistössä liian happamuuden seurauksena mm. punasoluista.

Youngin tunnetuin tapaus on Kim Tinkham. Hänellä oli pitkälle kehittynyt rintasyöpä, ja 2007 lääkärit ilmoittivat, että leikkaus on ainoa mahdollinen hoito. Tinkham kieltäytyi, koska oli aloittanut uskomushoidot ja hän luotti varsinkin Youngin oppeihin pH:n merkityksestä syövissä.

Hän aloitti elimistöä emäksiseksi muuttavan ruokavalion Youngin henkilökohtaisessa opastuksessa. 2008 Young julisti Tinkhamin parantuneen rintasyövästään ja pelkästään hänen oppiensa takia. Pari vuotta myöhemmin Tinkham kuoli rintasyöpäänsä.

Young pyörittää klinikkatoimintaa maatiloillaan. Kyseessä ei ole köyhien harrastus, heidän on tyytyminen ostaa Youngin kirjoja tai osallistua pH-herätysjuhliin. Yksi Youngin hoitamista potilaista oli maksanut kaiken kaikkiaan 120 000 dollaria eli noin 90 000 euroa. Yö Youngin maatilaklinikoillaa maksaa 1295 - 2495 dollaria eli tuhannesta kahteen tuhanteen euroa.

Jos huijaat, niin huijaa kunnolla.

Kysymys kuuluu, että kuinka kauan Young kykenee jatkamaan toimintaansa. Häntä on yritetty pysäyttää.

Opiskelujensa alkuvaiheessa 1995 hän diagnosoi kahdelle naiselle itse ottamastaan verikokeesta sairauksia ja myi heille lääkkeeksi yrttivalmisteita. Syyte ropsahti, mutta Young pääsi kuin koira veräjästä rikkeellä välttäen rikostuomion.

2001 oltiin jo vakavampien asioiden äärellä kun Utahissa syöpäsairas nainen väitti Youngin käskeneen hänen lopettaa kemoterapian ja käyttää vain Youngin omia hoitoja. Samaan aikaan Young erehtyi ottamaan verinäytteen, analysoimaan sen ja määräämään omaa nestediettiään peitetehtävässä työskenneeltä agentilta. Tuomari kumosi jutun, koska ei oltu löydetty riittävästi muita ihmisiä, jotka olisivat suostuneet myöntämään Youngin huijanneen heitä. Young muutti vapaamielisempään Kaliforniaan.

Kaliforniassa hänet pidätettiin tammikuussa 2014 syytettynä puoskaroinnista. Hän oli hoitanut useita terminaalivaiheen potilaita laskuttaen tyypillisesti 50 000 dollaria (n. 36000 €). Nyt oikeus punnitsee, että onko kyseessä ollut huijaus ja onko Young puoskaroinut.

Kaliforniassa on luvallista antaa uskomushoitoja sairauksien hoitoon, mutta hoito ei saa olla aggressiivista ja esim. elimistöön sisäänmenevät toimenpiteet ovat kiellettyjä.

Mutta tilannetta vaikeuttaa sekin, että Kaliforniassa onnistuttiin samanlaisella lobbauksella kuin Suomessa aikoinaan kytkemään homeopatia luomuun, laillistamaan naturopatia hoitomuodoksi. Youngilla on tohtorinväitös naturopatiasta, vaikka se onkin hankittu hyvinkin hämäräperäisestä oppilaitoksesta.

## Elimistön rakenne

> Kaikki kehon solut ovat muodostuneet veren punasoluista ja punasolut ovat muodostuneet niistä ravintoaineista mitä me olemme syöneet ja juoneet. Se mitä me syömme ja juomme on suorassa yhteydessä siihen mitä me ajattelemme ja teemme.

Ajatuksena se, että olemme mitä syömme, ei ole uusi keksintö. Sen [filosofinen tulkinta vaihtelee](https://www.katiska.eu/katiska/puruvoima/olet-mita-syot-niin-koirakin/ "Olet mitä syöt, niin koirakin"), mutta ajatus siitä, että ruoka vaikuttaa suoraan tekemiseen ja ajattelemiseen on enemmänkin masentava. Se edellyttäisi sitä, että olemme puhtaasti vatsalaukkumme orjia.

Toki nälän ja kylläisyyden tunne ohjaa taustalla ja koiralla esimerkiksi viettivoima ja vireystaso riippuu suoraan siitä onko taustalla nälkää, mutta kylläisyys ei riipu siitä mitä syödään - kunhan syödään. Rasvainen liha vie samalla tavalla näläntunteen kuin kippo täynnä kuitua, mutta vain ensimmäisestä saadaan ravitsemus kuntoon.

Väitteenä ruuan vaikutus luonteeseen on hyvin pitkälle sama kuin ikivanha koiriin liittyvä luulo: jos koira saa raakaa lihaa _(tai pahimmillaan verta, luoja paratkoon_), niin siitä tulee verenhimoinen. Mutta jos tuota miettii ihmisen(kin) kautta, niin tarkoittaako tuo myös sitä, että

- jos syömme nautaa tai hevosta, niin meistä tulee haaremiajatteluun taipuvia pakoeläimiä, jotka säpsähtävät varjoja ja vieraita esineitä
- jos syömme porkkanaa ja marjoja, niin lakkaamme ajattelemasta, olla nuokumme ja elämämme kohokohta on levittää maailma täyteen omia siemeniämme

Elimistö ei ole rakentunut punasoluista. Jokainen solu on rakentunut omaan erityiseen tarkoitukseensa, ja siinä ne pysyvät. Punasolut ovat erikoistuneita soluja, joiden ainoa tehtävä on kuljettaa happea hemoglobiiniosansa mukana. Kun punasolut muutaman kuukauden kuluttua syntymästään kuolevat, niin niistä otetaan talteen rauta, osa pilkotaan aminohapoiksi ja otetaan talteen, ja loppu sitten poistetaan pääosin sapen kautta.

Punasoluista ei missään vaiheessa rakenneta yhtään mitään, eivätkä ne ole minkään elimistön osan rakennusaineita.

## Ruuansulatus

> Ruuansulatusjärjestelmä ei ole suunniteltu sulattamaan ruokaa - vaan se on suunniteltu alkalisoimaan ruoka, jotta se voisi muuntua punasoluiksi ja punasolut uusiksi kehon soluiksi.

[Ruuansulatusjärjestelmä](https://www.katiska.eu/koira/anatomiaakin/ruuansulatus/ "Ruuansulatus") on suunniteltu sulattamaan ruokaa. Siitä tulee sen nimi. Kun ruoka syödään, niin se sulatetaan ruokasulaksi, joka siirretään ohutsuoleen ja sulatuksen jälkeinen varsinainen temppu nimeltään pilkkominen ja imeyttäminen pääsevät vauhtiin.

Kun ruoka tulee vatsalaukkuun, niin se happamoitetaan suolahapolla. pH tipahtaa erittäin alas, lihaa syövillä koirilla parhaimmillaan pH 1 asti, mutta väli 2 - 3 on yleisempi. Kun kovassa happamuudessa ruokasula on saatu hienoksi massaksi ja siirretään ohutsuoleen, niin se neutralisoidaan - pääosin [bikarbonaatilla](https://www.katiska.eu/ravitsemus/kivennaisaineet/bikarbonaatti/ "Bikarbonaatti").

Jos ruokasula tehtäisiin emäksiseksi, kuten pH-hoito väittää, niin vatsalaukun sulatusta ei olisi ja ohutsuolen entsyymitoiminta lakkaisi eikä mitään saataisi imeytettyä.

Ja taas kerran - ruoka ei muutu punasoluiksi, jotka sitten muuttuisivat muiksi soluiksi.

## Kehon emäksisyys

> Jos ylläpidämme kehon alkalisen rakenteen alkalisilla elämäntavoilla ja ruokavaliolla, voimme estää kaikki sairaudet ja taudit.

Youngin mukaan mitkään sairaudet eivät tule kehon ulkopuolelta, vaan oma keho itse alkaa happamoituneena tuottamaan bakteereja, hiivoja, homeita ja sieniä. Tulehtunut haava ei aiheudu lian mukana tulleista bakteereista, joten tulehdus ja [jäykkäkouristus](https://www.katiska.eu/tieto/muut-sairaudet/jaykkakouristus/ "Jäykkäkouristus") on itse aiheutettu vamma. Parannukseen ei tule käyttää antibiootteja, vaan muuttaa ruualla kehon pH emäksisen suuntaan. Jos tuo muutos on tehty ajoissa, niin sairauksia ei tule eivätkä haavat tulehdu.

Huijaukset toimivat vain jos niissä on siteeksi totta. Sama pätee tässäkin.

### Tasapaino

Happamuus on myrkkyä elimistölle. [Happamuuden poisto](https://www.katiska.eu/tieto/palauttaminen/veren-puskurit-bikarbonaatti/ "Veren puskurit: bikarbonaatti") rasituksen jälkeen on [palautumisen](https://www.katiska.eu/koirakilpailut/treenaus/palauttaminen/ "Palauttaminen") peruspilari. Mutta se on aivan eri asia kuin mitä Young opettaa. Kyse ei ole ravinnosta, vaan rasituksen tai sairauden aiheuttamasta tilasta.

Elimistön pH on erittäin säädeltyä. Entsyymit ovat erittäin pH tarkkoja. Ne eivät toimi, jos pH on jotain muuta kuin neutraalin paikkeilla tai hyvin vähän happamassa eli 7 - 8. Jos entsyymit eivät toimi, niin elimistössä ei tapahdu aineenvaihdunnallisia reaktioita ja me sekä koiramme olemme hetken kuluttua erittäin kuolleita.

pH vaihtelee hieman riippuen mitä kohtaa tarkastellaan. Valtimoveressä pH vaihtelee erittäin kapealla alueella välillä 7,35 ja 7,45 olleen useimmiten melkoisen tarkkaan 7,4. Jos pH tipahtaa alle 7,35, niin siitä seuraa asidoosi ja jos ylitetään 7,45, niin kyseessä on alkaloosi. Molemmat tappavat hoitamattomina nopeasti.

Kudosnesteessä pH on veren pH:ta hivenen alempi johtuen erilaisista solujen aineenvaihduntatuotteista kuten hiilidioksiidista. Solujen sisäisessä nesteessä pH alenee entisestään ollen aika tarkkaan 7. Tämä taasen johtuu solun nesteiden elektrolyyteistä, joita on pakko olla, jotta solu kykenisi elämään - soluhengityksen seurausta, kun natriumin ja kloorin ionit toimivat keskenään.

Koska pH-tasapaino ei saa heitellä, niin sitä seurataan ja säädellään koko ajan. Kun syödään, liikutaan, hengästytään tai vaikka vain juodaan, niin pH lähtee muuttumaan.

Ruoka-aineista syntyy niin happamia kuin emäksisiä kuona-aineita, jolloin esim. hapan hiilidioksidi poistetaan keuhkojen kautta hengityksessä ja emäksinen vety taasen munuaisten kautta virtsaan. Siksi limakalvojen ja virtsan pH voi vaihdella huomattavan paljonkin, eikä se kerro yhtään mitään elimistön pH:sta. Se kertoo vain siitä, että tasapainon ylläpito toimii.

Munuaiset ja keuhkot seuraavat koko ajan pH:ta. Kun veren pH muuttuu vaikkapa kaasujen myötä, niin munuaiset joko lisäävät virtsasta elektolyyttien takaisinottoa ja kehottavat lihassoluja sekä muita elimistön varastoja vapauttamaan elektrolyyttivarastojaan, buffereita, taikka sitten munuaiset kiihdyttävät virtsantuotantoa ja elektrolyyttien poistumista

### Asidoosi

Asidoosissa veren happamuus alittaa pH 7,35. Suurin syy on yhtä äkkiä lisääntynyt happojen tuotto, jota ei kyetä neutralisoimaan.

Liikkuvilla koirilla kysymys on useimmiten rasituksen jälkeisestä tilasta, jossa lihassolujen hajotessa vapautuneet elektrolyytit, noussut maitohappomäärä sekä liian vajaat neutralisoivat bufferit nostavat happamuuden niin korkealle, että se alkaa aiheuttamaan uusia solukuolemia. Tilaa pahentaa läähätys, joka poistaa hiilidioksidia huijaten munuaisia luulemaan emäksisyyden uhkaavan, jolloin munuaiset nostavat vielä lisää happamuutta.

Myös tilanne, jossa ei hengitetä tarpeeksi paljon rasitukseen nähden, aiheuttaa asidoosin, koska hiilidioksidia ei poisteta riittävästi verestä.

Koirilla tila tunnetaan parhaiten [metabolisena asidoosina](https://www.katiska.eu/terveys/rasitus-terveys/metabolinen-asidoosi/ "Metabolinen asidoosi").

Asidoosi on tappava tila, jos sitä ei hoideta. pH-hoidoissa puhutaan veren sairauksia aiheuttavana tilana pH 8, jota pitäisi alentaa, ettei synny bakteereja, hiivaa, syöpää ja liikakiloja. Jos veren pH on 8, niin ollaan kuolemankielissä tehohoidossa, eikä bakteerit ja syöpä siinä vaiheessa kiinnosta.

Mutta asidoosi kylläkin aiheuttaa laihtumista, ei siinä ylipaino uhkaa. Lihassolujen tuho on niin kiihkeää, että varmuudella paino putoaa.

### Alkaloosi

Alkaloosi on tila, joka aiheutuu kun veren pH ylittää 7,45. pH-hoidoissa pyritään heidän oman terminologiansa mukaan nimenomaan alkaloosiin kun ravinnolla alkaloidaan eli saatetaan elimistöä emäksisen suuntaan.

Onneksi se ei pH-hoidolla onnistu, koska kyseessä olisi itsemurha tai murha - riippuen kuka sen on käytännössä toteuttanut.

Hyvä puoli on siinä, että Youngille emäksinen tila tarkoittaa pH 7,365, joka on normaalitila kehon oman säätelyn kautta, eikä siihen vaikuta ruualla Young eikä kukaan muukaan. Mutta miksi meillä silti on sairauksia ja negatiivisia ajatuksia?

Alkaloosissa pH nousee emäksiseen, koska menetetään happoja. Tähän riittää jopa niinkin yksinkertainen asia kuin mahahappojen hukkaaminen. Oksennetaan tai neutralisoidaan närästyslääkkeillä vatsahappoja nopeammin kuin niitä ehditään tuottamaan.

Lisääntynyt virtsaaminen voi aiheuttaa alkaloosin, mutta toki myös asidoosin - kyse on silloin munuaisen virhetoiminnasta, ja se liittyy lähes aina johonkin muuhun pH:sen vaikuttavaan asiaan.

Kova läähättäminen aiheuttaa alkaloosin, kun siihen ei liity samaan aikaan voimakkaasti noussut happamuutta esimerkiksi ylirasituksessa.

Alkaloosi on nopeasti tappava tila.

## Oppinut tiede ei tiedä

>  pH-tasapaino on normaali syy-seuraus luonnonilmiö, joka ei ole tällä hetkellä ymmärretty lääketieteen oppineiden parissa.

Elimistön pH- säätely on tunnettu lääketieteen oppineiden parissa jo huomattavan pitkään. Alkaloosi/asidoosi on yksi syy miksi sairaalassa seurataan verikaasuja. Se ei ole luonnonilmiö. Ukkonen, tornadot, sade ja helle ovat luonnonilmiöitä.

Elimistössä on useita muitakin homeostaattisia tiloja, joissa säätely ja tasapaino on ehdottoman tärkeää - pH on niistä ehkä tärkein ja siksi se liikkuu huomattavan kapealla alalla **riippumatta mitä syömme, juomme tai ajattelemme**.

Syy-seurausilmiö on länsimaisen ajattelutavan perusteita. On se itämaisessakin, vai mihin perustettaisiin se, että karma ei unohda?

> "Happo-emästasapaino on eräs kehomme tärkeimpiä säätelymekanismeja. Vielä pari sukupolvea sitten ihmisten happo-emästasapaino oli kunnossa, mutta nyt se on muuttunut ratkaisevasti”

Näin loihi lausumaan eräs suomalainen pH-oppia myyvä suomalainen terveysyrittäjä. Aihetta on tekstimainostettu useissa naisille suunnatuissa julkaisuissa terveys-vedätyksen nimissä. Tämä lienee se syy miksi moiset pääsevät leviämään täysin ilman hidasteita.

Lainaus kuvaa selvästi mikä näiden huuhaajamyyjien ajattelussa säännönmukaisesti mättää. Ensimmäinen lause kertoo kuinka tärkeästä asiasta on kyse. Toisessa lauseessa meillä ei enää ole sitä. Mutaatiot toimivat joskus nopeasti, mutta elinkelvoton mutaatio kuolee aivan yhtä nopeasti. Mutta terveysyrittäjä vain toisti papukaijana kuulemaansa myynti-iskua, eikä häntä edes kiinnosta pitääkö se paikkaansa - kunhan myynti vetää, liikevaihto kasvaa ja ensi vuonna kaupataan naisille sitten aivan uutta höpöä. Kyllä he ostavat.

## C-vitamiini ja karpalo

Virtsatiesairaiden omistajat ovat otollinen maaperä, johon kylvää ja myöhemmin niittää pH-opin taloudellinen sato. Heille on jo valmiiksi opetettu, että C-vitamiinilla voidaan happamoittaa.

Se, että pH-opin mukaan tuolla happamoinnilla on itse asiassa sairastettu koira ja jopa aiheutettu virtsatietulehdus tai -kivet, ei haittaa. Ei niin paljoa jakseta asioita pohtia. Triggeri tässä ovat sanat pH ja säätely - se riittää.

Kannattaa kuitenkin muistaa, että C-vitamiinilla ei muuteta elimistön pH:ta mihinkään. Sillä voidaan muuttaa virtsan pH:ta, koska munuaiset poistavat ylimääräistä virtsan, limakalvojen, ihon ja hengityksen kautta. Virtsarakossa oleva virtsa ei ole enää elimistöä - se on vain välivarastoitu kehon onkaloon.

## Vatsalaukun happamuus

Vatsalaukun pH on niin alhainen, että mikä tahansa mitä syödään itse asiassa vain laimentaa sitä riippumatta syödäänkö vai juodaanko hapanta vai emästä.

Vatsalaukun happamuuden vähentäminen emäksisen suuntaan (_aidosti kylläkin neutraalin suuntaan ensin_) kuuluu sarjaan periaatteessa huonot ideat, koska se heikentää ruuan sulatusta - sanoo Young omissa alkaaliruuansulatusteorioissaan mitä tahansa.

Siksi myöskään vatsahappoja vahventavat tuotteet eivät tee mitä lupaavat. Asia, jonka PVP-etikan käyttäjien olisi syytä muistaa.

## pH-asteikko

Youngin pH-oppia on helppo myydä myös siksi, että ihmiset eivät osaa suhteuttaa määriä. pH-asteikko on logaritminen, ei lineaarinen ja se aiheuttaa hahmotusvaikeuksia sen suhteen paljonko on paljon.

Lineaarisessa asteikossa jokainen väli on aina sama. Vaikka metreissä. Tiedämme kuinka paljon on metri. Kaksi metriä on silloin kaksi metrin mittaista palaa ja kymmenessä metrissä niitä on kymmenen. Määrä lisääntyy aina yhtä paljon.

Logaritmisessa asteikossa määrä lisääntyy tai vähenee aina kymmenen kertoimella. pH:ssa siis yhden pykälän muutos ei tarkoitakaan yhtä, vaan se tarkoittaa kymmentä. Kaksi yksikkö ei tarkoitakaan lähtöarvosta kahta pykälää vaan esimerkiksi 20. Tai sata tai tuhat riippuen miten pykälöinti on tehty.

pH 6 on 10 kertaa hapokkaampi kuin 7, pH 5 on sata kertaa ja ja pH 4 tuhat kertaa vahvempi happo. Ei kolme kertaa, kuten normaali lineaarinen ajattelumme antaa ymmärtää.

Happamuuden muutos vatsahapoissakin vaikkapa kolmesta kahteen on suuri - etikan pH on siksi "mieto" verrattuna vatsahappoihin, vaikka luvuissa ei suurta eroa olekaan.

Muuten, pH neutraali (7, pari tuhannesosadesimaalia alle) tarkoittaa +245 asteisen puhtaan veden pH:ta. Sekin muuttuu lämmön mukaan - aivan riippumatta mitä vesi syö tai juo.
