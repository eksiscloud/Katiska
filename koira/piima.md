---
title: "Piimä koiralle"
date: 2016-10-20
categories: 
  - "koira"
tags: 
  - "blogit"
  - "laktoosi"
  - "proteiini"
  - "ravintolisat"
  - "suolisto"
---

Piimää käytetään jonkun verrankin koirien ruokinnassa. Syitä on yhtä monta kuin syöttäjääkin, mutta yleisin perustelu lienee, että piimä on terveellistä, huoltaa vatsaa ja koira voi paremmin. Joskus tuo pitää hieman paikkaansakin, välillä kyse on enemmänkin omistajan korvien välistä ja osa koirista vain tykkää piimän mausta. Se, että hyödyt saattavat olla vähäisempiä kuin mitä ajatellaan, ei kuitenkaan tee piimästä haitallista. Useimmille kuitenkaan.

<!--more-->

Piimän ykkösmerkitys on tietenkin miten se toimii ravintona. Koska piimässä on vettä noin 90 prosenttia, niin ei liene yllätys. että se ei mikään ravintopommi kuitenkaan ole. Voidaan huoletta sanoa, että piimällä ei ole mitään merkitystä koiran ravitsemukselle. [Rasva](https://www.katiska.eu/tieto/rasvat/rasva-ruokinnassa/) saattaisi olla sellainen, mutta kun sitäkin on melkoisen vähän. Turkkilaiskreikkalaiset [jugurtit](https://www.katiska.eu/ruokinta/raaka-aineet/vinkki-rasvaa-ja-hapanmaitoa/) ovatkin jo ruokaa, koska niissä on niin paljon rasvaa.

Maidon [proteiinit](https://www.katiska.eu/tieto/proteiinit/proteiini-ruokinnassa/) hera ja kaseiini ovat hyödyllisiä, mutta taaskin päästään ongelmaan määrästä. Sadassa grammassa piimää on vain kolmisen prosenttia kaikkineen proteiinia. Toki se on rikkana rokassa, mutta ei tippaa suuremmalla merkityksellä.

Piimän käyttöön [kalsiumin](https://www.katiska.eu/tieto/kalsium/kalsium/) lähteenä törmää aika ajoin. Liittynee varmaan Valion mainostukseen miten lasi maitoa päivässä pitää luuston terveenä ja osteoproosin muiden kiusana. Sadassa grammassa piimää on noin 120 mg kalsiumia, joka riittää suunnilleen kahdelle painokilolle. Joten 30 kilon koiralle pitäisi juottaa puolentoista litraa piimää päivässä kalsiumin saantiin. Periaatteessa se on siis mahdollista, mutta aika isoa nestemäärää siinä silloin käytetään.

Terveellisyys perustuu lähes aina määrittelemättömään asiaan, enemmänkin tunteeseen, Ja jos asiaa ei voida määritellä, niin sitä ei voida purkaa eikä käsitellä. Se siitä. Osa perustelee piimän hyödyllisyyttä maitohappobakteereilla. Siinä piimä on kuitenkin heikko lähde. Siinä ei vaan ole tarpeeksi. Joten kannattaa köyttää aitoja maitohappobakteereja, jos niitä metsästää.

Teen ilkeän tempun ja pyöräytän teidät toiselle sivustolle, omaan blogiini jagster.fi. Kirjoitin sinne jutun hevosilla [käytetystä piimäkuurista](https://www.jagster.fi/piimakuuri/). Lukekaa se ja suodattakaa hevosasia pois.

Voidaanko siis sanoa, että piimä on hyödytöntä? Ei todellakaan voida. Sillä saadaan nestettä koiraan, ja jos häntäeläin siitä tykkää, niin toki se on jo arvo itsessään. Lisäksi voidaan olettaa, että pikkupennuilla piimä aidosti vaikuttaa suoliston bakteerikantaan, koska ne vasta rakentavat sitä.

Joten jos siltä tuntuu, niin loraus piimää ruuan päälle ei ole koskaan väärin.
