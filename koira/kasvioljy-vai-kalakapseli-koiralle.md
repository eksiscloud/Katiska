---
title: "Kasviöljy vai kalakapseli koiralle"
date: 2019-02-04
categories: 
  - "koira"
tags: 
  - "ala"
  - "dha"
  - "epa"
  - "kalaoljy"
  - "kasvioljy"
  - "omega-3"
  - "rasva"
  - "rasvahapot"
---

Omega-3 rasvahappojen suhteen yksi yleisiä ongelmia valinnan suhteen on päättää, käyttääkö kasviöljyjä vai kalapohjaisia (lasken krillin samaan kategoriaan). Asettelu on sinällään turha, koska siinä yritetään valita kahden erilaisen asian väliltä.

<!--more-->

Tehdäkö valintaa luun ja jauhelihan, johon on jauhettu luuta, välillä? Niillä näyttäisi olevan paljonkin yhteistä, mutta kokonaisuutena niiden tarkoitus on aivan erilainen. Luu täyttää vain [kalsiumin](https://www.katiska.eu/tieto/kalsium/kalsium/) ja parin muun mineraalin tarpeen, ei muuta. Luullinen jauheliha täyttää osan tai kokonaan [proteiinien](https://www.katiska.eu/tieto/proteiinit/proteiini-ruokinnassa/) ja [rasvan](https://www.katiska.eu/tieto/rasvat/rasva-ruokinnassa/) tarpeesta, riippuen lihan määrästä, ja osan tai kokonaan myös kalsiumin määrästä, riippuen luun määrästä.

Ravitsemuksen laskennassa ruoka ja tarve pilkotaan pieniin osiin, kuten vaikka eri vitamiineihin, ja jokainen tuodaan valokeilaan omana itsenään.

Ruokinnan suunnittelussa sen sijaan raaka-aineet nähdään isona pakettina, jossa osan arvo määräytyy itsessään sen heikoimman osan perusteella ja miten se palvelee kokonaisuutta.

Silloin vertailu eri lähteiden välillä tehdään laskennassa verraten samoja yksityiskohtia. Ja samaten vertailut eri ruokintojen välillä tehdään sen mukaan miten ne antavat tarvittavat ravintoainekokonaisuudet.

Vaikka verrataan yhtä pientä osaa tai verrataan isoa pakettia, niin aina verrataan samaa sen suhteen mitä ne antavat siihen mitä koira tarvitsee. Sama pätee rasvahappojen ja rasvahappoja antavien ruoka-aineiden suhteen.

Kun mietitään [omega-3 rasvahappojen](https://www.katiska.eu/tieto/rasvat/omega-3-perusteita/) saantia, niin jako on tehtävä kahteen. Yksi osa on miettiä EPA:n ja DHA:n saantia, ja toinen on ylipäätään rasvan saanti. Kummallakin osalla on erilaiset painotukset:

- EPA:aa ja DHA:ta halutaan yleisen, usein sen tarkemmin määrittelemättömän, terveyden takia, joskus esim. niveliä varten
- kalaöljy on ensisijaisesti energiabuustausta, jonka toivotaan kaupan päälle auttavan muuallakin kehossa

On myös kolmaskin vaihtoehto. Yritetään kasviöljyillä tehdä sama kuin kalan rasvoilla ja rasvahapoilla. Se on samaa kuin yrittäisi korvata lihan kaurapuurolla (kyllä, sitäkin jotkut yrittävät). Mutta on ymmärrettävä, että ainoastaan samanlaisilla voidaan korvata toisiaan. Erilainen ei ole sama, vaikka kuinka haluaisi.

Jos halut kuulla enemmän aiheesta antaako koiralle kalaöljyä, omega-3 kapseleita vai riittäisikö liha, niin kuuntele Katiskan podcast:

- [Podcast 104; Koiralle kalaöljy, omega-kapseli vai lihaa](https://www.katiska.eu/tieto/podcastit-vlog/104-koiralle-kalaoljy-omega-kapseli-vai-lihaa/)

Ei puututa myöskään tällä kertaa omega-6/3 suhteen muokkaamiseen. Siitä voit lukea esim. Katiskan jutuista [Omega-3 säätöä](https://www.katiska.eu/tieto/rasvat/omega-3-saatoa/) ja [Tee-se-itse rasvalisä](https://www.katiska.eu/tieto/koira-lisaravinne-oljy/tee-se-itse-oljylisa/).

Mutta pysähdytään hetkeksi miettimään kasviöljyjä.

Ainoastaan samanlaisen voi korvata samanlaisella. Silloin periaatteessa ruokaöljyt kelpaisivat täydentämään lihan rasvaa, ainakin jos asiaa mietitään vain omega-6 rasvahappojen kautta - ja niistä ei ole koskaan pulaa. Tai jos on, niin koira on hetken kuluttua entinen koira.

Jos käytetään korkeamman omega-3 pitoisuuden öljyjä, kuten vaikka [pellavansiemenöljyä](https://www.katiska.eu/tieto/koira-ruoka-lisaravinne/pellavaoljyisia-vaitteita/), niin silloin niillä voi korvata kalaöljyt, jos ajattelu rajoitetaan pelkästään omega-3 rasvahappoihin. Mutta jos keskitytään haluttuihin EPA:an ja DHA:han, niin ollaankin monimutkaisempien asioiden äärellä.

Kasviöljyissä kun ei ole muuta kuin ALA:aa. Joudutaan miettimään miten ALA muuttuu EPA:ksi ja siitä myöhemmin DHA:ksi. ALA itsessään ei ole suuremmin kiinnostava, koska sen aktiivisuus on huomattavan matalaa eikä se tee niitä asioita, joita kolmosista haetaan.

Koirien tehokkuutta muunnoksessa ei tunneta riittävän hyvin, joten mennään ihmisten arvoilla. Huonoimman mahdollisen tilanteen luvut ovat EPA:lle kolme prosettia ja DHA:lle pyöreät nolla ALA:n määrästä. Jos mentäisiin parhaalla mahdollisella tilanteella, niin prosentit olisivat noin 7 kummallekin, mutta mitään ruokintaa ei saa rakentaa positiivisoptimistiselle toiveajattelulle.

Jos annetaan koiralle ruokalusikallinen pellavansiemenöljyä, niin siitä saadaan noin 7 grammaa ALA:aa.

- huonoimmassa tapauksessa saadaan 210 mg EPA:aa eikä yhtään DHA:ta
- parhaassa tilanteessa keho saa 490 mg kumpaakin

Jos ostaa tyypillisiä kalaöljykaseleita, niin saa kahdella kapselilla 180 mg EPA:aa ja 120 mg DHA:ta. Yksi kapseli vastaan 12 grammaa pellavansiemenöljyä eli ruokalusikallista. Ja jos verrataan samaa määrää, eli 12 grammaa, niin kalaöljykapselit antavat 2160 mg EPA:aa (yli 10x enemmän kuin pellava) ja DHA:ta 1440 mg.

Revi siitä, pellava. Vieläkö joku tosissaan väittää kasviöljyjä hyväksi lähteeksi vain siksi, että muissa kasvipohjaisissa ei ole käytännössä yhtään kolmosia?
