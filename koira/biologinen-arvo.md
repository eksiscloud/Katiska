---
title: "Biologinen arvo"
date: 2010-01-17
categories: 
  - "koira"
tags: 
  - "aminohapot"
  - "proteiini"
  - "termi"
---

**Biologinen arvo** eli BA (Biologic Value, BV) on eräs mittari, joka ilmaisee proteiinin "hyvyyttä". Se kertoo kuinka tehokkaasti elimistö kykenee käyttämään hyväkseen imeytynyttä typpeä. Tällä tavalla saadaan selville yksittäisen proteiinin, ruoka-aineen tai jopa koko ravinnon proteiinien merkitys koiran ravintona.

<!--more-->

Kun proteiinin biologista arvoa selvitetään, niin eläimelle (tai ihmiselle) annetaan tarvetta pienempi, niin sanottu suboptimaalinen määrä, tutkittavaa proteiinia. Sen jälkeen mitataan imeytynyt ja elimistöön jäänyt typpi (N).

```
 Imeytynyt N = ravinnon N - ulosteen N
 Elimistöön jäänyt N = ravinnon N - (virtsan N + ulosteen N
 BA = elimistöön jäänyt N / elimistöön imeytynyt N x 100

```

BA:n heikkous on siinä, että proteiinien jääminen elimistöön ei välttämättä tarkoita sitä, että elimistö myös käyttäisi sen tehokkaasti hyväkseen (Di Pasquale 1997).

Korkein biologinen arvo on keitetyllä kananmunalla (100) ja sitä käytetään yleensä referenssinä, vertailuarvona muihin ravintoaineisiin. Äidinmaidossa BA on myös 100. Kalassa se on 70, naudanlihassa 69, maidossa 60, tummassa riisissä 56 ja kokojyvävehnässä 44 (McArdle ym. 1996).
