---
title: "Viikon päättömyys: Aminohappoja vitamiineista"
date: 2013-12-29
categories: 
  - "koira"
tags: 
  - "aminohapot"
  - "blogit"
  - "hevonen"
  - "huijaushoidot"
  - "vitamiinit"
---

> Aminohapot ovat siis elintärkeitä, ja niitä on luonnostaan hevosen luonnollisessa ravinnossa, luonnon kasveissa, hedelmissä, juureksissa, viljassa jne.  Mutta niitä ei ole automaattisesti synteettisissä vitamiineissa eikä epäorgaanisissa mineraaleissa.

<!--more-->

En suostu linkittämään lähdettä, koska en halua johdattaa ihmisiä misinformaation lähteille. Mutta kuten lainauksesta voi huomata, niin kyse oli hevossaitista.

Olen [(lyhyehkön) hevosurani](https://www.katiska.eu/ratsastus/) aikana jo oppinut, että koirapuoli häviää kuvitelmien ja luulojen määrässä hevosmaailmalle ns. aivan viisnolla. Mikä on sinällään ihmeellistä, koska hevosille löytää helposti paljon aivan eksaktiakin tietoa. Mutta jos sitä ei halua ottaa vastaan, niin faktojen määrä ja helppo saatavuus on täysin toissijaista.

Aivan, aminohappoja ei ole todellakaan automaattisesti synteettisissä vitamiineissa ja [epäorgaanisissa mineraaleissa](https://www.katiska.eu/ravitsemus/kivennaisaineet/orgaaninen-mineraali/ "Orgaaninen mineraali"). Ei niitä ole luonnonmukaisissa serkuissakaan. Ei edes... öh... mikä on automaattisen vastakohta?

[Aminohappoja](https://www.katiska.eu/ravitsemus/proteiinit/proteiini-ja-aminohappo/ "Proteiini ja aminohappo") on vain proteiineissa, eivätkä vitamiinit ja mineraalit ole proteiineja. Sen sijaan tuotteeseen lisätyissä apuaineissa voi olla proteiineja, mutta ne eivät ole vitamiinien takia. Ne ovat joko valmistusteknisiä tai maistuvuuteen liittyviä - kuten vaikka että hevonen saataisiin ylipäätään syömään lisää.

Jos vitamiini- tai mineraalilisää jatketaan ohralla, niin ne ohran sisältämän proteiinien aminohapot ovat aivan yhtä saatavilla olivat vitamiinit synteettisiä tai eivät.

Tuo saitti on muutenkin varsinainen päättömyyksien runsauden sarvi. Olenko yllättynyt, että sivusto mainostaa itseään luonnollisuudella ja faktat ovat pahemmin pielessä kuin Grimmin veljesten saduissa? Ei, en ole. Valitettavasti. Olisi joskus mukava huomata erehtyneensä.
