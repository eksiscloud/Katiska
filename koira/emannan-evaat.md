---
title: "Emännän eväät"
date: 2014-12-21
categories: 
  - "koira"
tags: 
  - "blogit"
  - "marikan-keittiossa"
  - "ruokinta-perusteet"
---

Ihan taas raakaruokintaa aloittelevien ja luontaishoitajien esittämien peruskysymysten äärellä liikutaan. Yleensä tämän kertaisen pärinän aiheuttava kysymys on muotoiltu kutakuinkin ”Kuinka moni on oikeasti laskenut oman ruokansa yhtä tarkasti?” tai ”Oletko itse laskenut mitä syöt?”.

<!--more-->

Vastaus on, että olen. Kertaalleen pidin ruokapäiväkirjaa, josta selvitin, mitä saan sapuskoistani, mitkä ovat ravitsemukselliset kompastuskiveni, ja mitä ainakin pitää lisätä. Lisäksi olen tutkinut aikamoisen määrän eri medioiden artikkeleita, uutisia, dokumentteja ja julkaisuja. Niiden pohjalta tehnyt omat eläinkokeeni, käyttäen koe-eläimen itseäni. Kyllä, syön tiettyjä aineita huikeasti suositeltua enemmän, mutta huomaan sen vaikutukset itsessäni – ja on myös viitteitä siitä, että samat säännöt pätevät koiraan. Valtaosa koirienkin suosituksista on turhan matalia, ja reippaasti minimiä reilummasta annoksesta on ainakin jotain hyötyä.

Sinänsä on hassua, että ihmiset ovat valmiit tuhlaamaan rahansa hervottoman kalliisiin ihmetuotteisiin, uskomushoitoihin ja kaiken maailman kokeiluihin. Mutta sitten tätä laskemistaja perusasioiden ymmärtämistä ei haluta kokeilla lainkaan. Joko kyse on siitä, että ollaan epävarmoja, ollaan liian rikkaita tai uskotaan, ettei hyvää voi saada halvalla. Mutta se, mitä minä jaksan edelleen epäillä, on se, että peruskoulu on surkeasti epäonnistunut tehtävässään, eivätkä nykyihmiset enää osaa perusasioita matematiikasta tai käyttää taskulaskinta tai taulukkolaskentaa.

Ihan tekisi mieleni sanoa, että Katiskan perusruokintaohjeisiin voisi antaa ”rahat takaisin”- takuun. Harmi vaan, että ne perusohjeet ja -tiedot ovat kenen tahansa saatavilla, ja vieläpä ihan ilmaiseksi. Tähän kokeiluun ei joudu siis uhraamaan latiakaan rahaa, hiukan aikaa ja vaivaa kylläkin. Mutta ei hätää, jos rahaa on liikaa, niin muista, että aina voit käyttää rahasi siihen, että joku tekee ruokintasuunnitelman puolestasi. Katiskan kirjoittajien osalta uskallan sanoa, että lopputulos on vähintään yhtä onnistunut, kuin kenellä tahansa huuhaaterapeutilla.
