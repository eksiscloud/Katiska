---
title: "Mitä kalkkia koiralle kannattaa antaa?"
date: 2020-04-23
categories: 
  - "koira"
tags: 
  - "annostus"
  - "kalsium"
  - "translated"
---

Se, että koira tarvitsee [kalsiumia](https://www.katiska.eu/koira/koira-ja-kalsium/) ruuastaan, on hyvin tiedossa. Harvoin, jos koskaan, kuulee selityksiä, että ei koiran kalsiumin saantia tarvitse miettiä, koska [omistajakaan ei mieti](https://www.katiska.eu/podcastit/97-kun-minakaan-en-piittaa/) omaa kalsiumin saantia. Moiset höpöilyt keskittyvät yleensä kaikkiin muihin vitamiineihin ja mineraaleihin. Sen sijaan mietitään kolmea asiaa: paljonko koira tarvitsee kalsiumia, paljonko kalkkia annetaan ja mikä kalsium kannattaa ostaa.

<!--more-->

Kerrataan ensin muutama perusasia, jotta kaikki puhuisivat samasta asiasta.

- Kalkki on aidosti kalsiumoksidi, jota käytetään mm. maalauksessa, laasteissa ja puutarhan kalkitsemiseen. Sitä ei kannata syöttää.
- Kalkki koirien (ja ihmisten) ruokinnassa tarkoittaa useimmiten kalsiumkarbonaattia, jota löytyy mm. kalkkikivestä tai liidusta. Se on yleisin ns. ruokintakalkki.
- Kalkki on laajentunut myös yleissanaksi, jolla tarkoitetaan kaikkia mahdollisia kalsiumyhdisteitä, joista voidaan saan kalsiumia syötäväksi tai muuhun käyttöön.
- Kalsium on se mineraali, jota saadaan kalkista. Kalsiumia ei saa kutsua kalkiksi vain siksi, että kalkista saadaan kalsiumia. Myös luusta saadaan kalsiumia, mutta luu ei ole kalkkia. Kyseessä on siis tismalleen sama virhe kuin kutsua lihaa proteiiniksi tai viljoja hiilihydraatiksi.

Kun kysytään mitä kalsiumia, tai kalkkia, koiralle kannattaa ostaa, niin yleensä tarkoitetaan, että

> Mikä kalsiumtuote on halvin, helpoin ostaa tai mielellään molempia?

## Hinta ratkaisee

Halpuuden suhteen vastaus on, että [rehukalkki 40 kilon säkissä](https://www.katiska.eu/koira/kanakalkki-ja-luuleminen/). Se maksaa alle kympin. Painava paperisäkki pelottaa monia, mutta eihän sitä kaikkea tarvitse käyttää. Ottaa 10 litran ämpärillisen, niin on saanut alle kympillä vähintään 10 kiloa kalkkia. Se kestää 20 kg koiralla kukkurallisen teelusikallien päiväannoksella luokkaa 4,5 vuotta.

Loput 30 kiloa voi antaa (tai myydä kahvikupin hinnalla) tutuille, levittää sammaloituneelle nurmikolle (ei, minä en ole puutarhuri) tai dumpata sekajätteeseen. Ruokintakalkki, joka on puhdasta kalsiumkarbonaattia ja jos se on kotimaista tuotantoa, niin se on louhittu ymmärtääkseni Kuopion kupeesta, ei ole ongelmajäte. Kalsiumkarbonaatti on sinällään puhdas luonnontuote. Luomua siltä osin.

Jos hinta on kriteeri, niin missään nimessä ei kannata ostaa sellaista purkkia, joka mahtuu taskuun. Koirille on tuhottomasti myynnissä kalsiumkarbonaattia, jossa pari sataa grammaa maksaa parikymmppiä.

Hinta tuo mukanaan myös sen, että ei mietitä imeytymisten eroja vaikka suhteessa kalsiumsitraattiin. Heti kun tuote mainostaa tehokkuutta ja imeytymistä, niin hinta nousee enemmän kuin mitä hyöty on. Samalla nousee myös annostus, koska moisissa on yleensä vähemmän kalsiumia per gramma.

## Helppous on arvo

Kalsium ei yleensä ole kustannuserä koirien ruokinnassa, mutta toki siitä saa sellaisen, jos haluaa. Mutta jos välttää kalliimpia terveys- ja hyvinvointituotteita, niin koiralle kannattaa helppouden nimissä ostaa halvin kalsiumtuote samasta paikasta mistä ostaa koiran ruuankin.

Hinta on vähintään kolminkertainen rehukalkkiin nähden, vaikka tuote on tismalleen tai lähes sama. Mutta taas kerran, jos vuosikulut ovat luokkaa pari kymppiä, niin ei sillä korkeammalla hinnalla ole merkitystä. Ainakaan yhden koiran omistajalle. Asia muuttuu, jos käsissä on lauma ja silloin joku kiloinen purkki kalkkia on vaan hölmö ostos.

Raha on köyhien ongelma. Silti en ostaisi edes helppouden nimissä jotain Avitalin Calphosum D:tä, jossa on trikalsiumfosfaattina 225 mg/g kalsiumia eli vähemmän kuin rehukalkissa, mutta maksaa noin 18 euroa 180 grammaa eli euron gramma. Sen sijaan saattaisin mieluummin ostaa vaikka Kennelrehulta kilon purkin korallikalkkia noin 6 euroon, vaikka sitä joutuukin annostamaan hieman enemmän kuin rehukalkkia.

Tokikaan Kennelrehu ei täytä helppouden vaatimusta kuin silloin, jos ostaa heidän rekastaan ruuat. Ja kyllä, sama pätee aivan kaikkien toimijoiden kanssa. Kalsiumin takia ei lähdetä erikseen muualle ostoksille, vaan ostetaan ruokien kanssa samasta paikasta isoin purkki minkä halvimmalla saa.

## Tuotteiden erot

On syytä heti oivaltaa, että

- koiratarvikekaupoissa kaikki kalsiumtuotteet ovat käytännössä samanlaisia ja ainoastaan hinta ja pakkauskoko on erilainen
- ihmisten kalsiumtuotteita ei koskaan osteta
- hevosten kalsiumtuotteet ovat joko puhdasta rehukalkkia tai niitä on laimennettu erilaisilla jatkeaineilla

Yksi asia kannattaa kuitenkin katsoa. Jos kalsiumin määrä on noin 

- 300 mg/g tai yli
- 30 g/100 g tai yli
- 30 %

niin kyseessä on peruskalkki ja osta halvimmalla kilohinnalla oleva.

Jos määrät ovat reilummin alle, niin annostusta joutuu nostamaan ja tuotteessa on useimmiten jatkeaineita. Se, että ovatko jatkeaineet ehkä jossain määrin hyödyllisiä, merkityksettömiä tai jopa potentiaalisesti haitallisia, onkin vaikeampi asia. Pointti on kuitenkin siinä, että annoksen täytyy olla suurempi ja purkki loppuu aikaisemmin. Kalsiumin itsensä suhteen jatkeaineet eivät merkitse mitään.

Joku voi suositella kalsiumsitraattia kalsiumkarbonaatin sijaan. Periaatteessa kalsiumsitraatti (jota et yleensä edes löydä tavallisesta lemmikkikaupasta) imeytyy kalsiumkarbonaattia paremmin, mutta siinä on koukku.

- kalsiumkarbonaatissa on 40 % kalsiumia ja imeytyminen on teoreettisesti 40 %, eli yksinkertaistettuna annetaan kaksi kertaa enemmän kuin mitä tarve on
- kalsiumsitraatissa on noin 20 % kalsiumia ja teoreettinen imeytyminen on ehkä parhaimmillaankin 80 %, joten sitä annetaan saman verran kuin kalsiumkarbonaattia

Kalsiumkarbonaatti maksaa pienempinä erinä ostettuna 10 euroa kilo ja kalsiumsitraatti noin 50 euroa kilo. Silti annostus ja kulutus on jotakuinkin sama. Se tarkoittaa sitä, että kalsiumsitraattia kannattaa ostaa tavalliselle koiralle vain silloin, jos

- lähikaupassa on kalsiumsitraatti tarjouksessa,
- lemmikkitarvikekaupassa on myynnissä vain pieniä purkkeja ylihinnoiteltua koirien kalsiumtuotteita
- ei halua ostaa netistä.

Osassa kalkeista kalsiumin lähteenä on trikalsiumfosfaatti. Siinä on kalsiumia noin 39 % eli käytännössä sama määrä kuin kalsiumkarbonaatissa. Sen imeytyminen on myös käytännössä sama kuin kalsiumkarbonaatissa. Ainoa ero on siinä, että kun kalsiumkarbonaatista saadaan myös hieman hiiltä, niin trikalsiumfosfaatista saadaan [fosforia](https://www.katiska.eu/koira/fosfori/).

Syy siihen miksi trikalsiumfosfaattia käytetään, on tismalleen sama kuin miksi ihmisten kaliumtuotteet ovat järjestään kaliumsitraattia. Kalsiumfosfaatit löytyvät ihmispuolen tuotteista E-koodilla E341 ja se on teollisuuden happamuudensäätely- ja hapettumisenestoaine sekä sulatesuolo. Trikalsiumfosfaatti on helposti tuotantoon saatava edullinen raaka-aine. Kalsiumin saantia se ei paranna tai heikennä, joten sen etu on valmistajalle hinnassa, saatavuudessa ja logistiikassa.

## Paljonko kalkkia annetaan

Usein kysymys _mitä kalsiumia koiralle kannattaa ostaa_, tarkoittaakin:

> Paljonko koiralle on kalsiumia annettava

Lyhyt vastaus, jota paljon inhotaan, on, että kalsiumia annetaan sen verran mitä koira tarvitsee ja purkista otettavat grammat ja lusikalliset riippuvat siitä paljonko tuotteessa on kalsiumia.

**Lue tämä:**

- [Paljonko koiralle annetaan kalsiumia](https://www.katiska.eu/koira/paljonko-kalsiumia-annetaan/)

Mutta paljastetaan nyrkkisääntö:

- **kalkkilisää annetaan 0,5 g per painokilo; teelusikallinen per 10 kiloa**

Kuten kaikki nyrkkisäännöt, niin tuo edellyttää, että kyseessä on "tavallinen" kalsiumtuote. Jos jatkeaineita on käytetty, niin annostuksen on noustava. [D-vitamiinia](https://www.katiska.eu/koira/d-vitamiini-koiralle/) ei saa myöskään unohtaa.

## Koirani on sairas ja sitä närästää

Kaikki yleiset ohjeet olettavat aina, että koira on terve. Jos koirallasi on erityissairaus tai muu este, niin et voi koskaan esittää yleistä kysymystä. Silloin on aina kysyttävä, että mitä kalsiumia voi käyttää vaikka [närästävälle koiralle](https://www.katiska.eu/kurssit/koiran-narastys/).

Huonot uutiset ovat, että kysymykseen on mahdotonta vastata. Käytettävä kalsium riippuu koirastasi ja miksi sitä ylipäätään närästää

Mutta näistä voit lähteä liikkeelle:

- älä anna mitään kalsiumia ja kokeile, että vaikuttaako se
- puolita annos ja sitten uudestaan; yritä löytää alin siedetty annos ja sen jälkeen vaikka kysyä, että riittääkö tämä - kalsiumin annostelut ovat yli aidosn tarpeen, ja määriä voi jonkun verran leikata, mutta älä päätä yksin mikä riittää ja mikä ei
- kokeile jotain muuta; vaihda esimerkiksi kalsiumkarbonaatti kalsiumsitraattiin tai päinvastoin
- normaalisti luun kanssa ei kannata hoitaa kalsiumin saantia, mutta tuokin on mahdollista; taas kerran, pyydä apua jos yrität käyttää luullisia lihoja

**[Pyydä apua](https://store.katiska.eu/tuote/puhelinneuvonta/), kun asiat ovat vaikeita:**

[![](images/koiran-ruokintaneuvonta.jpg)](https://store.katiska.info/tuote/puhelinneuvonta/)

##  Haluan tietää merkin mitä ostaa

Valitan, sitä varten kaupoissa on myyjät. En minä ota kantaa siihen onko Valion maito parempaa kuin Arlan maito, koska tuosta on aidosti kyse.

Edelleenkin:

- osta halvin isoin purkki, jonka helpoimmalla saat
- korkeampi hinta ei tarkoita parempaa laatua, se tarkoittaa vain korkeampaa hintaa
- käytännössä kaikki lupaukset toimivuudesta ja laadusta ovat höpöä ja pätevät yhtä lailla kaikkiin tuotteisiin
