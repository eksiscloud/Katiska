---
title: "Royal Canin ja pikkupennut"
date: 2010-11-21
categories: 
  - "koira"
tags: 
  - "kuivamuona"
  - "pikkupennut"
  - "vierotus"
---

**Royal Canin** on vaihteeksi uudistamassa tuoteperheitään. Vaikuttaisi siltä, että kun aikoinaan tehtiin oma ruoka suunnilleen jokaisella värille, karvanlaadulle, koolle ja rodulle, niin nyt niitä alettaisiin yhdistelemään.  Sarjat näyttäisivät tulevaisuudessa perustuvan  neljään eri kokoluokkaan aikuiskoon perusteella. Aika näyttää.

<!--more-->

**HUOMAA**: artikkeli on pahasti vanhentunut. Se on saatavilla vain historiallisena viitteenä, ja koska yleinen asia ei koskaan vanhene

  
Kasvattajia ainakin kiinnostaa pikkupentujen ruokien muutokset, ja luulisi aiheen herättävän jotain tunteen paloa omistajissakin. Kasvattajan luona ensimmäisellä kiinteällä ruualla luodaan kuitenkin pohja tulevaisuudelle. Saattaa olla, että markkinointitutkimuksia on tehty, mutta koska minulla ei ole tietoa, niin heitän arvauksena, että Royal Canin on markkinajohtaja penturuuissa. Royal Canin vahvistanee asiakkaidensa sitoutumista tuotesarjoihin jakamalla entistä selvemmin sarjansa ns. kasvattajaruokiin, babyruuat ovat nykyään starter-perhe, ja kuluttajaruokiin koon perusteella. Starterien syöttöä suositellaan luovutusikään asti, jolloin pitäisi siirtyä junior-ruokiin. Ainakin periaatteessa. Kun maxi-perheen starter on 30/22 ruoka, niin on kysymysmerkki riittääkö maxi-juniorin 30/16 täyttämään energian tarpeen - vai alkaako pentu laihtumaan. No, koska RC tietää tämän dilemman, niin toki he "sallivat" starterin käytön aina viiteen kuukauteen asti. Ja ainahan vaihtoehtona on aktiivi-juniorin 30/20... Starterin raekoko on kuitenkin niin pieni, että suuremman pennun on hankalaa syödä sitä.

Meillä ei ole kokemusta pikkupentujen totuttamisessa kiinteään ruokaan jollain RC:n starter moussella. Meillä pennut vieroitetaan lihalla, joka ilman epäilyksiä on kuitenkin se hellin ja terveellisin vaihtoehto pennun suolistolle. [Moussen sisältö](http://www.royalcanin.fi/Koira/Lemmikkitarvikeliikkeet/Reproduction-Growth-Emoille-ja-pennuille/Pennut/Starter-Mousse) on mielenkiintoinen. 10/6 ei suuremmin anna potkua, mutta ilmeisesti tuo onkin suunniteltu maidon tueksi, eräänlaiseksi loivaksi laskuksi kiinteään ruokaan. Täysin tarpeeton minusta, eikä valmistusainelista ainakaan saa hyppimään tasajalkaa riemusta: liha- ja eläinperäiset tuotteet, viljat, kasviperäiset tuotteet, öljyt ja rasvat, maito ja maitotuotteet, kivennäisaineet, hiivat. Se on ainakin varma, että moussen käyttö on kallista. Kuvitelkaa montako purkkia menisi nyt työn alla olevalle kymmenen pennun pesueelle, kun 3-4 viikon kohdalla per pentu pitäisi antaa noin 400 grammaa - ja yhden purkin paino on 195 grammaa.

[Uusi starter](http://www.royalcanin.fi/Koira/Lemmikkitarvikeliikkeet/Reproduction-Growth-Emoille-ja-pennuille/Pennut/Maxi-Starter) ei suuremmin eroa vanhasta baby dogista. Suurimmat muutokset ovat maissin määrän vähentäminen (jonka takia riisi kuulemma nousi listan kärkeen), ja nappulan uudistunut malli - starteriin on "porattu" reikä keskelle, jotta se turpoaisi helpommin ja nopeammin. Valmistuslista on tyypilliseen tapaan luottamusta herättävä arvotetulle brändituotteelle _(lue tuo haluamallasi äänenpainolla_): riisi, kuivattu siipikarjanliha, eläinrasvat, kasvivalkuaisuute, hydrolysoidut eläinvalkuaiset, maissi, juurikaskuitu, kivennäisaineet, soijaöljy, kasvikuidut, kalaöljy, rasvahappojen suola, frukto-oligosakkaridit, psylliumin kuoret ja siemenet, hydrolysoitu hiiva (mannaanioligosakkaridien ja beetaglukaanien lähde), kananmunajauho, isosamettikukkauute.

Vanhalla baby dogilla ei ongelmia ollut, mutta ei sitä koskaan pelkkänä ruokana syötettykään. Uusi starter ei sitten toiminutkaan yhtä hyvin. Ulosteet olivat liian löysiä. Pennut eivät menneet missään nimessä ripulille, mutta olivat löysiä - ei tullut "sikareja", joita on helppo noukkia, vaan löysiä kasoja. Lisäksi ulosteet kiilsivät, aivan kuin niissä olisi rasvakerros päällä. Ei kiva, joten soitto Royalille.

Potkin mielelläni ns. laatumerkkejä päähän niiden markkinoinnin ja antaa-ymmärtää mainostuksen takia - hinta/laatu-suhde on pakkasella. Mutta sitä ei voi kieltää, etteikö RC:ltä saisi palvelua. Halpismerkkien "piirimyyjät" eivät olisi olleet yhtä avuliaita, ja antaneet edes kuvan, että välittävät. Joko meillä oli onni törmätä hyvään markkinointi-ihmiseen, tai RC:n yrityskulttuuriin kuuluu kunnon koulutus.

Starter-perhe on uusi tuote (_kirjoitettu marraskuussa 2010_) markkinoilla, eikä Royal Caninilla ole vielä suuremmin käyttäjäkokemuksia. Siksi he halusivat kuulla ongelmista mahdollisimman tarkkaan ja jopa pyrkiä selvittämää syy. Vaikka kuivamuonista oltaisiin mitä mieltä tahansa, niin haluaisin kuitenkin uskoa, että iso, globaali yritys haluaa tyytyväisiä asiakkaita - ja tuon perusolettamuksen pohjalta me saimmekin hyvän ja rakentavan kontaktin. Meille luvattiin toimittaa lähimpään käyttämäämme kauppaan säkin vanhaa baby dogia vertailua varten - ja sen me myös saimme. Nopeasti. Eikä pyytämättä saatu lahjakortti ainakaan huonoa PR:ää ollut, joskus reklamointi kannattaa. Omalta puoleltamme jätimme kokeilussa lihan pois, koska halusimme varmistaa, että ongelma on kuivamuonassa - ei käyttämässämme lihassa.

Ulosteet eivät parantuneet. Ulkoisesti se ei vaikuttanut pentuihin. Ne olivat tyypillisen virkeitä riiviöitä, jotka jaksoivat ja kasvoivat kuin paskaruoho. Mutta ulosteet kertovat kuitenkin ruuan "toimivuudesta", joten ns. vatsojen oli tultava kuntoon. Koska vieroitusvaiheessa pelkällä lihalla ei ollut ongelmia, ja ongelma jatkui pelkällä starterilla, niin kuivamuonan oli oltava syypää.

Meillä oli dilemma. Vanha baby dog toimi. Uusi starter ei toimnut. Valmistajan mukaan ainoa muutos oli maissin osuuden vähentäminen, jonka pitäisi parantaa ruokaa, ja nappulan mallin muuttaminen, jonka ei pitäisi vaikuttaa mihinkään. Royal Caninista vakuutettiin, että raaka-aineissa ja tuotantoprosesissa ei ollut tapahtunut muutoksia. Ruuan ei siis pitäisi olla ongelma. [Meidän perheessä Minna](http://www.nordicgreyhounds.com/) muotoili ratkaisun ensimmäisenä ääneen: koska ruuan raaka-aineiden muutos ei selitä ulosteiden löysyyttä, niin  syy täytyy olla siinä toisessa muutoksessa, nappuloiden mallissa. Ja niinhän se olikin. Kuten yleensä, niin taaskin ratkaisu oli yksinkertainen: vesi.

Baby dog turposi hitaammin. Siksi se annettiin usein hieman kehnommin turvotettuna. Uusi starter turpoaa silmissä, saman tien, kun käyttää tarpeeksi kuumaa vettä. Ruuassa oli siis huomattavasti enemmän vettä kuin aikaisemmin. Turvotimme starterin pienempään määrään vettä - ulosteet muuttuivat normaaleiksi. Annoimme starterin kuivana, ulosteet olivat jopa einen kovia. Lisäsimme joukkoon lihan, ulosteet pysyivät normaaleina. Mutta heti kun turvotukseen lorahti hieman liikaa vettä, niin vatsat menivät löysiksi.

Parannukseksi suunniteltu nappulan muutos itse asiassa heikensikin ruokaa. Mutta tuosta selviää käyttämällä vähemmän vettä.

Mutta yhtä asiaa Royal Canin ei ole kyennyt korjaamaan: gyprocin järsimistä. Yleisen käsityksen mukaan se ilmentää kalkin puutetta, mutta sehän on mahdotonta kuivamuonilla ja varsinkin suunnitellulla penturuualla. Mutta oven pielet järsittiin vanhan reseptin aikanakin jo - eikä uusi tuonut parannusta.

No, ehkä seinän järsiminen on vaan pennuista kivaa, ja kipsilevy on otollisen pehmeää moiselle ajankululle.

Summa summarum: heille, jotka ennen käyttivät baby dogia, niin uusi starter ei loppujen lopuksi muuta yhtään mitään. Ja he, jotka eivät luottaneet vanhaan RC:n penturuokaan, ei uusikaan tuo yhtään mitään sellaista lisäarvoa, että omaa ostokäyttäytymistä kannattaisi muuttaa.

Seuraavaksi sitten kokeillaan uutta maxi-junioria - mutta ei vielä luovutuksesta.
