---
title: "Reiki"
date: 2014-04-25
categories: 
  - "koira"
tags: 
  - "huijaushoidot"
  - "huuhaa"
---

Koululääketiede ja tieteellinen tutkimus ei kykene vastaamaan kaikkiin kysymyksiin. Ne eivät myöskään pysty parantamaan kaikkia sairauksia, ja aina välillä kehon oma toiminta auttaa kun lääketiede nostaa kätensä ylös ja toteaa, että työkaluja ei ole.

<!--more-->

Ei niitä usein tapahdu, mutta joskus. Silti tulehtuneen haavan hoitoon antibiootit ovat tehokkaampi tapa kuin luottaa elimistön omaan immuniteettijärjestelmään ja yrttijuomiin, ja meloksikaami on tehokkaampi kipulääke kuin pajunkuori.

Mutta koska tiede ei kykene kertomaan mihin kysymykseen vastauksena on 42 ja miksi, niin ihmiset etsivät edelleenkin apua ja vastauksia henkimaailmasta ja yliluonnollisuudesta. New age -kulttuuri ja sen uskomushoidot ovat houkutteleva tapa helppoudessaan ja rajattomissa lupauksissa, joita ei hidasta sellaiset turhat kysymykset kuin näyttö ja vastuu. Tähän ryhmään kuuluu reiki.

Reiki-hoitoja mainostetaan vuosituhansia vanhaksi japanilaiseksi hoitomuodoksi. Tässä väitteessä uskomushoidot sortuvat taas kerran hieman totuutta laventavaan ja yksinkertaistavaan väitteeseen, sillä reiki on tuore keksintö - se syntyi 1920-luvulla ja sai tuulta siipiensä alle vasta tuoreemmalla ajalla.

Voisi jopa sanoa, että PayPal ja mahdollisuus sähköiseen rahansiirtoon kasvatti reikin suosiota, ei tarve henkiseen kasvuun. Toki tarve oli, mutta tarpeen tyydyttäminen onnistui tehokkaasti vasta kun tarpeeseen vastaavat kykenivät helposti laskuttamaan tarjonnastaan. Hyvinkin tyypillistä uskomushoidoille.

Japanilainen Usui Shiki Ryoho opiskeli vanhoja mietiskelymetodeja ja kehitti siitä oman oppinsa. Kuten buddhalaisuuteen ja šintolaisuuteen kuuluu, niin Usuin tekniikka edellytti koko elämänajan kestävää opiskelua ja mietiskelyä ennen kuin kykenisi nousemaan uudelle tasolle.

Samalla tavalla kaikki perustui universaaliin energiaan ja sen käyttöön, ki'hin. Ki kuuluu ajatuksena samaan kategoriaan kuin karma, mana tai kristittyjen pyhä henki eli siltä osin väitteet reikin tuhatvuotisesta historiasta pitävät paikkaansa;  Usui ei keksinyt tai kehittänyt mitään uutta, vaan kehitti vanhasta keitoksesta oman oppinsa.

Kyseessä on aivan sama kuin itsepuolustus- ja taistelutaitojen jakautuminen ja gurujen sekä senseiden synty. Japanilainen miekka on japanilainen miekka, vaikka koulukuntia sen käyttötavoista onkin useita ja keskittyneet aina yhden gurun ympärille. Kuten vaikkapa joogassa, jos pysytään henkisemmällä puolella.

Reiki perustuu maailmankaikkeuden elämänenergiaan ki'hin. Usui oppi meditaatioharjoitustensa ja itsekurinsa kautta miten ki valjastetaan omaan käyttöön. Kuten aina itämaisissa uskonnoissa, joissa ei piitattu anatomiasta tai syy- ja seuraussuhteista, niin sairastumiset johtuvat energiavirroista. Joko virtaukset ovat häiriintyneet tai tasapaino on horjunut.

Usui uskoi oppineensa miten ki'tä johdetaan toiseen henkilöön niin, että elämän energia parantaa hänet. Mikä parasta, niin hänen tekniikallaan ki'tä voitiin johdattaa toiseen henkilöön niin, että hän kykenisi auttamaan jotain kolmatta - toimimaan eräänlaisena kosmisena linkkiasemana mestarin ja hoidettavan välillä.

Usui ei kutsunut tekniikkaansa reikiksi, vaan nimen kehittävät hänen opetuslapsensa. Kuten aina aasialaiseen guru/sensei/mestari-ideologiaan kuuluu, niin valaistuneen luo tulee oppimishalukkaita, jotka sitten noustuaan itsekin leveleissä ylöspäin, kehittävät ideaa tullen itsekin guruiksi.

Usuin opetuslapset muuttivat nimen reikiksi ja jokunen liiketaloudellisesti fiksumpi tuotteisti systeemin paremmin  massoiksi sopivaksi. Usuin vaatimukset elämän kestävästä meditoinnista, itsekurista ja harjoituksista olivat liian vaikeita ja hitaita, eivätkä toimineet nopeampaa tahtia ja helpompia dogmeja vaativille länsimaalaisille. Syntyi hierarkinen, helposti siirrettävissä ja vielä helpommin siirrettävissä oleva reiki, jota nykyään käytetään.

Reiki on helppo oppia ja omaksua. Muuta ei tarvita kuin uskoa. Ja että on riittävästi katetta lompakossa. Reikin bisnesidea oppimismetodi on yksinkertaisuudessaan lähes nerokkaan kaunis.

[![](images/reiki-e1565053114488.jpg)](https://www.katiska.eu/wp-content/uploads/2019/08/reiki-e1565053114488.jpg)

Systeemi perustuu ns. reiki-virityksiin, joilla on erilaisia voimia ja kykyjä, ja virityksiä saa lisää joko opettelemalla niitä koulutuksen kautta, ostamalla tai vaihtamalla.

Reiki-viritykset ovat siis henkiparannuksen omia keräilykortteja, joita keräillään ja käytetään kuten alaluokkalaiset pokemon-kortteja.

Pohjimmiltaan kehittyminen on kolmiportainen.

1. Opetellaan perusteet ja opitaan oman itsen hoitaminen. Opitaan perusteet siitä miten toisia hoidetaan paikallisesti. Reiki-mestari antaa ns. perustason kyvyt energian käyttämiseen ja saadaan ensimmäiset reiki-viritykset. Kurssitus on usein joko ilmainen tai kohtuullisen edullinen riippuen täysin miten opettaja on itsensä hinnoitellut. Aikaisemmin ensimmäisen tason opettelu vaatii reiki-mestarilta henkilökohtaisen läsnäolon, että aloituspakettiin kuuluvat reiki-viritykset saatiin siirrettyä, mutta nykyään ollaan kehitytty - riittää "kirjekurssi" ja energiavihkimys saadaan hoidettua etänä. Myös reiki kehittyy.
2. Opitaan miten parantaminen tehdään etänä, jolloin ei ole enää sidottuja aikaan ja paikkaan. Opitaan lisää yksityiskohtia ja tekniikoita sekä tietysti symboliikkaa, joka on hyvin hyvin tärkeää. Ja kuten aina, niin saadaan taas lisää uusia reiki-virityksiä omaan hoitopakkiin. Taas kerran järjestäjän omasta hinnoittelusta riippuen kurssituksen hinta on joko sama kuin ykköstasolla tai jo mukavasti korkeampi. Ymmärrettäväähän on, että ei kukaan jaa ilmaiseksi universaalia voimaa, kaikkien tavoitettavissa olevaa energiaa sekä kykyä parantaa sairauksia ja helpottaa lähimmäisen oloa. Moisen syyllistyy vain ahne big pharma, ei big herb tai big force. Eikun...
3. Kolmas taso on tärkein. Se on ikään kuin franchising-koulutuksen päätös ja sen jälkeen jokainen voi alkaa täysipainoisesti itsenäiseksi reiki-yrittäjäksi. Anteeksi, parantajaksi. Kolmannella tasolla tullaan Reiki-Masteriksi (_huomatkaa isot alkukirjaimet; isot alkukirjaimet ovat hyvin tärkeitä uskomushoidoissa_). Paitsi että opitaan taas uusia tekniikoita ja saadaan taas uusia reiki-virityksiä, niin opitaan tekemään itse virityksiä. Plus ollaan päteviä opettamaan muita. Hinta on yleensä myös viritetty saavutusta vastaavaksi.

Riippuen järjestäjästä, niin portaita voi olla enemmän tai vähemmän. Yksi yhteinen tekijä on aina - makupalojen, ruokahalun herättäjien jälkeen, kaikki maksaa. Aina ja poikkeuksetta.

Joten jos haluat reiki-ammattilaiseksi, etkä vain halua kutsua itseäsi sellaiseksi ja alkaa myymään näkymättömiä hyödykkeitä, joita reiki-virityksiksi kutsutaan, niin hintavertailu kannattaa.

Tosin hintatietoja on harvemmin julkisesti näkyvissä, mutta ennen kuin olet Mestari, niin parista tuhannesta eurosta ylöspäin puhutaan.

Muista kuitenkin, että reikiä ei voi oppia kirjoista, koska kirjat eivät avaa Sielu kanavaa (_myös poikkeavat yhdyssanasäännöt ovat oleellinen osa henkihoitoja_). Ainoa oikea tapa on maksaa.

Mutta ei hätää. Jopa Suomessa tarjotaan jo mahdollisuutta ostaa reiki-kursseja verkkokaupasta osamaksulla. Mukavaa on sekin, että reikiin tulee paikoin päivityksiä kuten Windowsiin ja päivitykset saa itselleen etänä. Maksua vastaan, tietysti

Reiki-viritykset ovat reikin suola. Niiden keksimisessä vain taivas on rajana. Koska nimet ovat pääsääntöisesti käännöksiä englannista (tai kehnosti kotimaista osaavien käsialaa, oma arvaus), niin nimet ovat minusta hauskoja - Lentävä Laventeli, Kirkkain Pyramidin Silmä, Enkeli Huokaus, Rahan Joki, Merlinin Sielu, Hopeinen Orvokin Tuoksu, Puhdas Liekki Energia Parannus Menetelmä, Psyykkisten Lahjojen Virtaan Voimaantuminen. Aina isolla alkukirjaimella.

Hinnat vaihtelevat taas kerran tarjoajan mukaan - joku voi tarjota esimerkiksi kymmenen reiki-virityksen aloituspaketin ilmaiseksi siis. ppk (toimitus etänä) ja sen jälkeen maksat joko pakettihintoja tai vaikkapa 25 euroa virityksestä. Törmäsin jopa kirjakerhoidealla toimivaan, jossa saat joka kuukausi uuden reiki-virityksen - mutta ei ohjeita miten se palautetaan.

Ainakin i-laitteiden ostajia hemmotellaan, sillä iTunesista saa sähkökirjan, jossa on 45 ilmaista reiki-viritystä, eikä maksa kuin 4,99 euroa - jota pidän einen kalliina hintana ilmaisesta (_olen hieman eksyksissä miksi ne voidaan jakaa kirjallisesti, mutta johtuu varmaan siitä, että en ole maksanut ja käynyt edes 1-tasoa_).

Reiki-virityksiä voi tosiaan keräillä. Minulla on jo niitä aika monta ja olen keskittynyt vain ilmaisiin. Minulla on jopa muutama vaihtari jos jotakuta kiinnostaa - reiki-virityksiä kun voi aivan oikeasti vaihtaa.

Niiden siirtäminen henkilöltä toiselle on helppoa, koska se tapahtuu etänä energiana. Tässä piilee reikin toinen minua innostava piirre. Kun joku lähettää minulle etänä reiki-virityksen, niin se siirtyy etänä koko elämänvoiman ki'n kautta selvänä pakettina juuri minulle. Toki voidaan käyttää ryhmälähetyksiäkin jos halutaan, lähetys ja vastaanotto on aivan kuten mailista tai tekstiviestistä kopioitu.

Jos en ole vastaanottamassa sitä juuri sillä hetkellä, niin se jää jonoon odottamaan, kunnes olen poistunut (henkiseltä) katvealueelta ja vastaanotossa on taas kaikki kenttäpalkit.

Oleellisin kysymys toki on, että toimiiko reiki. Uskomushoitoihin uskovat vaativat aina tieteellistä näyttöä sille, että jokin huuhaa ei toimi - toimivuudelle riittää oma väite. Kun tieteelliset todisteet osoittavat, että ei toimi, niin vastaväitteet ovat aina vakioita: tiede ei tiedä kaikkea (_uskomushoidot kylläkin_) ja tieteellä voidaan todistaa mitä halutaan (_paitsi uskomushoitojen toimivuutta_). Ei siis voi voittaa.

Mutta mitään universaalia voimaa ei ole voitu osoittaa, jota voitaisiin kanavoida ja joka parantaisi.

Lääketehtaita syytetään aina ahneudesta, mutta on olemassa yksi pätevä syy miksi ei voi ostaa kovalla hinnalla Orionin patentoimaa reiki-viritystä apteekista parantamaan syöpää tai halvemmalla Ratiopharmin rinnakkaisviritystä päänsärkyyn - ne eivät toimi. Lääkeyritykset olisivat suunnattoman onnellisia ratkaisusta, jolla saisi parannettua ja jonka tuottaminen olisi ilmaista. Mutta ei, tuo on vaihtoehto vain uskomushoidoille.

Reikin, kuten kaikkien uskomushoitojen, voima perustuu plasebolle. Siksi se kykenee parantamaan parhaiten ns. henkisiä ongelmia, mutta toimii myös esim. kivunlievityksessä. Ei tässä ole mitään uutta ja ihmeellistä. Jos sitä haluaa kutsua ki'ksi, niin aivan vapaasti - silti se ei poista tulehdusta, ei paranna syöpää eikä korjaa aivotulppaa.

Koska reikin toiminta vaatii uskoa, niin sen käyttö pitäisi sallia vain ja ainoastaan edes oletettavasti täysivaltaisille aikuisille. Jos joku haluaa uskoa, että rukoileminen auttaa ja toinen luottaa universumissa vellovaan elämän voimaan, niin hänellä 0n siihen täysi oikeus. Aivan samalla tavalla uskovilta saa minun puolestani höynäyttää rahat - aikuinen päättäkööt itse mihin rahansa käyttää. Mutta kun uskomushoitoja aletaan myymään vajaavaltaisille, kuten lapsille tai eläimille, niin minä vedän siihen rajan. Toivon, että myös yhteiskunta vetää joskus saman rajan ja tekee moisesta kriminalisoidun teon.

Kyllä - edelleen plasebo vaikuttaa myös eläimiin. Jos et kykene ymmärtämään miten, niin kuulut sarjaan vajaavaltaiset, et oletettavasti täysivaltaisiin aikuisiin.
