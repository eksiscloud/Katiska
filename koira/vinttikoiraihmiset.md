---
title: "Vinttikoiraihmiset"
date: 2011-02-19
categories: 
  - "koira"
---

Vinttikoiraihmiset ovat hyvin standardinmukaisia. Heidät tunnistaa jo kaukaa. Mutta samalla tapaa muutkin koiranharrastajat ovat luokiteltavissa heidän tapojensa mukaan.

<!--more-->

## Vinttikoiraihmiset

\- taluttavat ulkona jatkuvasti saaliin perään sinkoilevaa koiraansa koska se on Juoksija eikä se omista korvia nähtyään saaliin  
\- huutavat hullaantuneena "Hyvä Murre!" kun se saa saaliin kiinni- riekottavat paria likaisia sukkia koiransa kanssa ympäri mantuja ja huutavat "Tapa se, tapa se!!"  
\- käyvät kesäisin vähintään kerran viikossa radalla ja katselevat ihastuneena, kun koira vetää ovaalia ympäri 30 sekuntia  
\- jahtaavat koiraansa pitkin sitä ovaalia samalla kun koira vaan hyppii ympärillä...  
\- ovat oikeasti kissaihmisiä.  
\- eivät pidä sadesäästä sen enempää kuin koiransakaan, vaan makaavat mieluummin silkkipeiton alla ja nauravat sateessa rämpiville noutajaihmisille.  
\- ovat liikuntaa vieroksuvia, siksi valitsivat vinttikoiran, joka hoitaa liikuntansa itse juoksemalla.  
\- eivät ymmärrä kouluttamista ja pitävät sitä koiran luonteen tukahduttamisena.  
\- uskottelevat itselleen ja muille, että heidän koirillaan on oikeasti älyllistä toimintaa, ne eivät vaan näytä sitä.  
\- ovat ainoa ihmisryhmä, joka pitää koiran juoksemista radalla käyttönä.  
\- loukkaantuvat verisesti, jos joku sanoo heidän koiriaan laihoiksi.  
\- ovat vahvasti esteetikkoja. Heidän kodissaan tuoksuu suitsuke, heidän koiransakin tuoksuvat siltä. Harrastavat ehkä orkideoja.  
\- pitävät kaikkia muita rotuja fyysisesti viallisina tai ainakin vajavaisina.  
\- hyvin tiukasti laumasidonnaisia muiden vinttikoiraihmisten kanssa. Muut pitävät heitä kalahtaneina ja he pitävät muita barbaareina.

_En tiedä kuka tämän on kirjoittanut, mutta se on ainakin varma, että hänellä/heillä on koirakokemustaustaa. Aika laajaa sellaista. Liian moni luonnehdinta osuu kohdalleen. Tuskallisen tarkasti..._

_Mutta laitetaan näkyville tekstistä ne loputkin luonnehdinnat:_

## **Pienten koirien omistajat;  Fifityyppi**

\-Koiraa ei komenneta lainkaan, koska se on omistajan mielestä julmaa  
\-Koira on lapsen asemassa, ja sen kuulee myös omistajan tavasta puhua lemmikilleen (“lässyti lussuti, meidän pikku lilli lullukka, tillin tillin..” )  
\-Ylipäätään elikko on se joka päättää mitä milloinkin tapahtuu (minne mennään lenkillä, ketä moikataan, mitä syödään.. )  
\-Itsestäänselvää on että koira nukkuu sängyssä, joskus pitää oikein miettiä että nukkuukohan se omistaja siellä lainkaan  
\-Omistajan mielestä kaikki mikä liittyy hänen koiraansa on suloista ja ihanaa, ja muun maailman oletetaan luonnollisesti olevan sama mieltä  
ovat satavarmoja siitä että mikään isompi koira ei osaa leikkiä heidän fifinsä kanssa tappamatta sitä  
\-kävelevät nokka pystyssä  
\-käyttävät aina fleksiä mutta ei sen lukitusnappia  
\-sanovat aina “ei tämä hauku koskaan”  
\-luulevat että pienten koirien pieniä kakkoja ei tarvitse kerätä  
\-päästävät koiransa joka paikkaan koska se on niin pieni ja huomaamaton

## **Tokoihmiset**

\-Koira on joku bortsu tai belggari. Joillain tosi oudoilla tyypeillä saattaa olla briardi tai collie.  
\-Ulkona on aina päällä joko lenkkarit tai vaelluskengät, suorapunttiset tuulipuvun housut sekä treeniliivi. Päässä on lippis, ja naisilla tukka on ponnarilla ja tulee sieltä lippiksen takana olevasta reiästä.  
\-Mukana on aina reppu, jossa on patukka, pallo, noutokapuloita (sekä puisia että metallisia, eri kokoa kaikki) sekä tötsät ruutua ja merkkiä  
varten. Koiran kanssa ei voi lähteä ulos ilman kyseistä varustusta.  
\-Kouluttaessaan koiraansa toko-ihmiset kävelevät aina reippaasti eteen päin vatsa sisällä ja rinta ulkona. Edistyneemmät katsovat tiukasti eteen päin, jotteivät vahingossakaan katsoisi koiraansa, aloittelevat vilkuilevat hermostuneesti koiraansa mutta kuvittelevat katsovansa niin ikään kauas horisonttiin.  
\-Voivat puhua loputtomasti koirien kouluttamisesta, ja päätyä mitä syvällisempiin keskusteluihin aiheesta naksutin- vai viettikoulutus vai sekä että.  
\-Suhtautuvat ymmärtäväisen säälivästi ihmisiin, joiden koirat eivät osaa erikoisvoittajaluokan liikkeitä.

## **Molossikoirien omistajat**

\-Haisevat yhtä pahalle kuin koiransakin  
Vaatteiden oikeaa sävyä on mahdotonta päätellä, koska ne ovat kuolalla kyllästetyt  
\-Ihminen, joka ulkoiluttaa itseään kolme kertaa isompaa koiraa, ja vielä jakaa asuntonsa sellaisen kanssa, ei voi olla ihan viisas  
\-Lue yltä vastaus siihen, miksi joku syytää kaiken ansiotulonsa vasikan kokoisen hyödyttömän tyhjäpään ruokakippoon  
\-Jättikoirien omistajat ovat liian laiskoja harrastaakseen mitään, joten valitsevat siksi itselleen simppelin koiran, ja ainoa yhteinen puuha on sohvalla köllöttely  
\-heillä on itsetunto-ongelmia  
\-haluavat ainoastaan pelotella ihmisiä  
\-hakkaavat koiriaan ja pitävät niitä pimeässä kopissa, että niistä tulisi mahdollisimman agressiivisia kaikelle elävälle ja vähän elottomallekin.  
\-ovat useimmiten ulkonäöltään Tony Halmeen/k\*\*e Elomaan näköisiä.  
\-Tatuoinnit tietysti kruunaavat koko komeuden ja viimeistään tästä ihmiset tietävät varoa näitä linnavempuloita, joiden tuomiot ovat aina olleet murhia tai tappoja.

## **Tanskandogin omistajat**

\-Omistavat tai vähintään haaveilevat omistavansa Chevy Vanin.  
\-Eivät näe mitään ihmeellistä siinä, että laittavat kahden koiran ruokintaan parisataa kuussa.  
\-Ovat koiranruokakauppiaiden suosikkiasiakkaita ja saavat ihan erityisen mukavaa palvelua. Kantavat tottunein ottein 20 kilon ruokasäkkejä autoon ja huikkaavat vielä ovelta, että "me tullaan taas parin viikon päästä uudestaan, moikka!"  
\-Eivät ymmärrä mitä muut ihmettelevät heidän sanoessaan, että "se kasvaa vielä".  
\-Tuntevat suurta ylpeyttä koirastaan, kun se istuu käskystä.  
\-Osaavat tehdä Matrix-henkisen taivutuksen kuolaroiskeiden ohi, kun koira ravistelee.  
\-Ovat joko naurettavan lyhyitä sinttejä, tai vaihtoehtoisesti kivitalon kokoisia järkäleitä. Joka tapauksessa epäsopusuhtaisia koiriinsa nähden.  
\-Ovat vähintään kerran joutuneet selittelemään ruhjeita kehossaan. "se vähän innostui ja juoksi päin".  
\-Ovat hiukan hitaita tajuamaan asioita, samoin kuin tyhjäpäiset koiransa.  
\-Pitävät rottweileria pienenä koirana.  
\-Eivät ymmärrä sanaa kohtuus.  
eivät voi millään käsittää, kuinka joku voi sanoa heidän pentuaan suureksi.  
\-eivät voi millään käsittää, kuinka joku saa menemään koiran ruokaan alle 100e kuussa  
\-haaveilevat aina vain isommasta ja isommasta autosta sekä asunnosta.  
ovat tasaisen mukavia ihmisiä, paitsi näyttelykehän vierellä.

## **Palveluskoiraihmiset**

\-Tiukkapipoisia tosikkoja, joille koira on pelkästään harrastusväline  
\-Vähättelevät ja säälivät jokaisen muunrotuisen koiran omistajia  
\-Kontrollifriikkejä, joille harrastaminen on pakkomielle  
ovat kovaäänisiä ja huutavat koirilleen  
\-pukeutuvat aina treeneihin sopiviin vaatteisiin  
\-haukkuvat näyttelylinjaisia AINA  
\-puhuvat omaa kieltään ja ylenkatsovat, jos joku aloittelija ei ymmärrä.  
\-ovat omissa porukoissaan, joissa voivat heittää ronskiakin läppää koiristaan, mutta ovat käsittämättömän herkkänahkaisia muiden arvosteluille  
\-eivät arvosta mitään muuta kuin omaa rotua/omaa treeniporukkaa  
vain oma laji on minkään arvoinen. Etenkin suojeluharrastajilla yleistä.  
\-Kukaan ei voi tietää koirista mitään jos ei ole tosiharrastaja ja paahda treeneissä verenmaku suussa

## **Metsästyskoirien ja suomenajokoirien omistaja**

\-Tosimies ei koiralleen lepertele, koiralle keskustellaan vain käskyjen muodossa  
\-Ruokakupissa on aina raakaa lihaa, nappularuuat ovat tätien hömpötystä  
\-Koiran paikka ei ole sängyssä, sohvalla, keittiössä, olohuoneessa.  
\-Takanedessä se saa maata poikkeuksellisesti isännän lämmittäessä takkaa.  
\-Ennemmin talosta lähtee muija kuin koira. Koira sentään metsästää.  
\-Parrakas ja mahakas kuusikymppinen mies, joka kulkee hiukan toista kinttuaan klinkaten.  
\-Kauhtuneet maastokuvioiset metsästyskamppeet päällä kesät talvet, mutta ainoat metsästyskokemukset viime vuosikymmeniltä ovat lähinnä viinanhuuruisia hirvipeijaisia, joissa haulit osuivat omaan jalkaan.  
\-Omistaa suomenajokoiran vain tottumuksesta. Niitähän on aina ollut.  
\-Koira ei ole koskaan ajanut pellonmittaa pidemmälle, mutta jos omistajalta kysytään, on koiralla mahtavat taipumukset. Enempää ei kannata tiedustella, tai tulee sanomista.  
\-Ajaa ikivanhalla, ruosteensyömällä ja savuttavalla avolava- autolla.  
\-Pelkääjän paikalla ei ole vaimo, vaan koira. Koiran nimi on aina joko Anu tai Taru.  
\-Koira ei koskaan milloinkaan tule sisään, vaan asuu pihalla pienessä tarhassa, jossa on noin 45 asteen kulmassa keikkuva kopinrähjä. "se on kelvannut meidän koirille viimeiset kolmekymmentä vuotta ja saa kelvata edelleen!"  
\-Hoitaa eläinlääkinnälliset toimenpiteet itse saunan takana.  
\-Ei koskaan osoita koiraa kohtaan mitään kiintymystä muiden nähden, mutta salaa humalaspäiten kyllä silittelee Tarua, tarjoaa sille leivänloppua ja turinoi menneistä ja tulevista koiran niskaa isolla kovalla kädellä hieroen.

## **Terrieri-ihmiset**

\-ottavat kannettavan jakkaran mukaan metsään, kun ei ne terrierit sieltä kuitenkaan käskystä tule, tulevat sitten kun kaikki mahdolliset pienriista-alueet on tutkittu  
\-terrierit ovat kotioloissa missä haluavat, ei ne omistajat niitä kuitenkaan uskalla komentaa  
\-lenkille ei tarvitse remmiä mukaan, koira roikkuu kuitenkin koko lenkin omistajan lahkeessa - jollei sitten löydä mielenkiintoisempaa lahjetta...  
\-terrieri-ihmisillä on eteisessä valmis hylly korvatulppia varten - tästä voi jakaa jokaiselle kyläilijälle parin - koirat räkyttävät kuitenkin taukoamatta, eikä niille kuitenkaan edes sanota mitään  
\-Vieraita koiria -rodusta riippumatta- ojennetaan samalla spartalaisella tyylillä kuin omia kovakalloja  
\-Viikon kohokohta on se, kun oma ärrieri tuo kotiin saaliina tapetun myyrän tai pari. Edes myyrän raatojen siivoaminen aamuyöllä olohuoneen matolta ei aiheuta kuvotusta vaan ylpeyden tunteen, onhan se vain merkki siitä, että koira toteuttaa alkuperäisiä vaistojaan.  
\-Loukkaantuu verisesti kun joku väittää terrierejä räksyttäviksi kotiterroristeiksi.  
\-Yrittää jatkuvasti todistaa kuinka "meidän koira ei ainakaan hauku yhtään sen enempää kuin naapurin tavallinen sesse"  
\-Omistajansa mielestä terrieri ei ole tyhmä tai tottelematon. Se vain miettii tarkkaan kannattaako kaikkia omistajan (älyttömiä ) päähänpistoja noudattaa.  
\-Terrieri-ihmisen suunnitelmat viikonlopuksi: perjantai- iltamyöhään pimeässä metsässä tuntien rämpimistä ja verisen sienen perässä vetoa. Takaisin tullaan myös omat vaatteet veressä ja näky on kuin murhan jälkeen. Lauantaina yritetään saada koira löytämään ja seuraamaan sitä samaista veristä jälkeä. Lopuksi hihkutaan, kun koira löytää hirven koiven/pakastetun pupun ja hautaa sen. Jääkaapista löytyy aina pullo tai pari verta ja sehän on vain ihan normaalia.  
\-Terrieri-ihmisten koirilla on aina joko murrosikä, uhmaikä, juoksuaika tulossa, menossa, päällä tai ainakin naapurin koiralla on juoksu. Tällä perustellaan koiran riekkumista hihnassa ja sitä ettei sillä ole korvia. Oikeastihan terrieri ei ole yhtään sen vaikeampi kouluttaa kuin mikään muukaan koira.  
\-Samalla terrieri-ihmiset ovat kuitenkin ylpeitä että heillä on terrieri, joka pysyy jotenkuten aisoissa, koska se on niin vaikea kouluttaa.  
\-Jos joku saa terrierillään hyväksytyn tokotuloksen alokasluokasta, sitä pidetään vähintään SM-tasoisena asiana.  
\-Karkeakarvaisten terriereiden omistajat jaksavat aina ylpeillä koiran helpolla ja siistillä karvalla, mutta kiroavat samalla sitä, että heidän asuntonsa on aina täynnä hiekkaa.  
\-Heidän koirillaan on kaikki mahdolliset vaistot tallella, ne osaavat jäljestää ja saalistaa ja etsiä ja mennä luoliin ja mitä vielä. Johan sen todistaa se, miten sievästi koirat seisovat näyttelykehässä!  
\-Terriereillä ei ole jalostuksen aiheuttamia luonne- tai terveysongelmia. Kaikilla muilla koirilla on.  
\-Terrieri-ihmisten mielestä on ihan luonnollista, että pennun korvat pitää liimata. He myös hermostuvat, jos joku kehtaa kyseenalaistaa moisen asian.  
\-ei kannata ostaa kalliita ulkoiluvarusteita, kuitenki menee rikki  
\-ei kannata ostaa vaaleita ulkoiluvarusteita, kuitenki likaantuu  
\-kamala tyranni joka karjuu pienelle söpölle koiralle  
\-aivoton täti joka tykkää että on vain söpöä kun koira rähisee vastaantulijoille  
\-kamala tyranni joka ei anna söpön koiransa moikata vastaantulijaa vaikka koira sitä ihan selvästi tahtoo  
\-tykkäävät esitellä koiransa tempputaitoja

## **Noutajien omistajat**

\-ovat joko täysin koirista tietämättömiä perheihmisiä tai sitten metsissä rämpiviä harrastajia  
\-rakastavat mutaa ja sadetta oli kyse kummasta tyypistä vain  
eivät osaa riidellä. Ovat todennäköisesti todella tyhmiä tai ainakin yksinkertaisia  
\-syövät hyvin ja tarjoavat aina kotiruokaa myös koiralle. Voisin hyvin kuvitella koirille katettavan ruuan samaan pöytäänkin.  
\-Pitävät kuolleiden lintujen käsittelystä ja jaksavat puhua niistä ja koiristaan ikuisuuden  
\-eivät tajua miksi muut eivät näe heidän koiriensa täydellisyyttä ja pitävät noutajia vain kuolaavina ja hösäävinä pahanhajuisina löllyköinä.  
heidän koiransa eivät koskaan ole lihavia, niillä on vain isot luut ja paksu nahka  
\-Noutajaihmiset eivät koskaan laita koiralleen muuta vermettä kuin heijastinvaljaat. Valjaisiin on yhdeksän kertaa kymmenestä kiinnitetty flexi ilman lukitusnappia ja yhden kerran kymmenestä sataan solmuun vedetty vanha nahkahihna. Mutta valjaat on ja pysyy.

## **Bullterrierin omistajat**

\-Heidän mielestään munapäinen tihrusilmä on se oikea miltä koiran tulee näyttää ja kaikki "tavalliset" rodut näyttävät jontekin kummallisilta kuikeloilta ja mulkosilmiltä.  
\-Koiran normaali makuuasento on nk "hyljeasento"  
\-On normaalia, että koira vetää hepulit juosten korvat luimussa, selkä köyryssä, pää alhaalla, häntä koipien välissä, tuhatta ja sataa päin kaikkea mikä sattuu eteen kuulematta komennuksia ja tämä on omistajien mielestä todella hauskaa  
\-On normaalia, että koira menee joulukuusen & roikkuvien huonekasvien & kuivumassa olevien pyykkien yms alla "hitaalle" eli hiipii transsissa nauttien kutituksesta  
\-Perkele on yleisin komennussana  
\-Koirahan pitää pyylätä sohvalle, kun se ei raukka jaksa jalkojaan nostaa sinne (vaikka juuri äsken leikintuoksinnassa siihen vaivattomasti hyppäsikin)

## **Setteriväki, Käyttöporukka**

\-Suurimmalla ylpeydellä lausutaan sana "seisonta".  
\-Pennulle pitää ihan ensimmäisenä heilutella linnunsiipeä, että näkee onko sillä taipumuksia.  
\-"Nurkan takaa" löytyy koirat joilla ei taipumuksia ollut.  
\-Muistetaan aina mutista näyttelyponeista kun sieltä näyttelystä on pakko se H hakea.  
\-Ja pitäähän se superkarvainen näyttelyponi leikata saksilla irti pusikosta jos se sinne joutuu.  
\-Ei näin energinen rotu sovi lemmikiksi. sehän pomppii seinille jos se ei pääse metsästämään.

## **Arktiset pystykorvat ja rekikoirat**

\-Ovat koko kevään ja varsinkin kesän pahalla tuulella. Syksyn tullen alkaa vähitellen pieni hymy hiipiä naamalle, ja se levenee sitä mukaa kun lähestytään joulukuuta  
\-Ovat ulkona käytännössä koko sen ajan minkä normaalit kansalaiset viettävät sohvalla peiton alla kaakaomuki kädessä  
\-Eivät luultavasti tunne kylmää  
\-Omistavat vähintään kolme samanrotuista koiraa  
\-Naureskelevat omassa salaisessa maailmassaan puudeliensa kanssa pikapissatuksilla pakkasessa nyrpisteleville hienostelijoille  
\-Ei meikkaa. Koskaan. Ei myöskään värjää hiuksiaan.  
\-Pukeutuu norjalaisvillapaitaan ja toppahousuihin.  
\-Alati punaposkinen.  
\-Haaveilee ikuisesta talvesta. Pitää nollakeliä epäinhimillisenä helteenä.  
\-Jos asuu etelässä, lähtee heti mahdollisuuden tultua lappiin koiriensa kanssa treenaamaan.  
\-On totaalisen kuuro, mitä tulee koiran jatkuvaan ulvomiseen ja haukkumiseen.  
\-Erakko.  
\-Rakastaa luontoa, kuuluu Suomen luonnonsuojeluliittoon ja osaa erätaidot.  
\-On vain onnellinen, mikäli koira vetää hihnassa. Sehän kertoo hyvistä veto-ominaisuuksista!  
\-Lenkkeilee noin kuusi tuntia vuorokaudessa.

## **Spanieli-ihmiset**

\-Kaikki tuntevat jonkun joka tuntee jonkun. Kaikki spanielinomistajat ovat siis lähes sukua. Juttua riittää aina samanhenkisten kesken.  
\-Oma spanieli on maailman erikoislaatuisin, erityisin, kaunein ja suloisin.  
\-Sillä on myöskin aivan varmasti erinomaiset käyttöominaisuudet, kerrankin etsi palloa yli 5 minuuttia. Ainakin sillä on taipumusta, vaikkei taippareissa pärjättykään. Ainakin sen isä oli saanut hyvän tuloksen taippareissa. Tai ainakin isänisä. Tai ainakin joku suvussa. Ja yhden tiedetään löytäneen Martta-mummu sienimetsästä, eikös se lueta melkein eläväksi riistaksi? Että kyllä tää nenää käyttää ja matalana kulkee. Vaikka onkin näyttelylinjainen, ei sillä, että nää olis jakaantunut mitenkään.  
\-Jos sitten oma Spanieli pärjää taippareissa, siitä pitää puhua joka tapahtumassa ja joka spanieli-ihmiselle tai jollekin joka tuntee spanieli-ihmisen tai on joskus nähnyt spanielin.  
\-Esillä täytyy pitää kaikenlaisia harrastamisesta kieliviä tavaroita; dummyjä, valjaita, jälkiliinoja, variksensiipiä, kelluvia dummyjä. Niitä pitää olla ainakin kolme vaikkei koira olekaan suostunut vielä tänä(kään) kesänä veteen. Se saa vaan suotta Hot Spotin, että parempi vaan kun ei uikaan. Meidän entisellä spanielilla oli se, ja se oli kamalaa.  
\-Harrastustavaroita täytyy pitää esillä ja hankkia vaikkei harrastakaan. Onhan tämä käyttökoira, ihan linjoista ja kaikki, että sitten kun alotetaan treenaus.  
\-MEJÄ-kokeissa mitataan koiran oikeat vaistot. Niitähän on. Tänäänkin oli kyllä huono päivä. Kuuma auringonpaiste että veret haihtuu, oli riistahavaintojakin (se orava mikä hätkähti kun tehtiin laukauksensietotesti).  
\-Spanielitavaroita pitää kerätä. Niitä on oltava.  
\-Ei riitä että kuuluu yhteen spanieliyhdistykseen. Pitää kuulua ainakin kolmeen tai neljään. Plus rotua harrastava ja paikallisjaos.

## **Laumanvartijoiden omistajat**

\-Ovat jäyhiä ja lähes mykkiä. Osaavat kyllä karjua perkelettä yllättävän kovaäänisesti  
\-kukaan ei ymmärrä heitä ja heidän koiriaan  
\-vain hullu haluaa kotiinsa koiran joka on valtaosan ajasta täysin apaattinen, iso, karvainen ja ärjyy vieraille  
\-eivät voi ymmärtää ihmisiä, jotka ottavat riehakkaan koiran (=kaikki muut paitsi laumanvartijat)  
\-muista roduista ei ole mihinkään.  
\-väittävät että koira on oikein mukava perhekoira, vaikka muut näkevät vain vaihtoehtoisesti täysin apaattisen tai vieraille aggressiivisesti ärjyvän pedon  
\-eivät tajua miksi naapureiden hermot ovat tiukilla. Asuvat aina alueilla missä heidän mielestään on kohtuuttoman nipottavia ihmisiä, joilla ei ole mitään ymmärrystä koirista ja niiden vaistoista.  
\-muistavat aina kerskailla koiriensa älykkyydellä ja vaistoilla, vaikka yhäkin muut näkevät vain apaattisia tai aggressiivisesti huutavia laumanvartijoita  
\-puhuvat aidantekotarpeista siinä missä muut ilmoista  
\-suunnittelevat kuin itsekseen muuttamista keskelle korpea  
\-tulistuvat aina puhutaan koulutuskäskyjen 100-varmuudesta  
\-pitävät ihan tavallisena sitä että vieraat soittavat olevansa NYT postilaatikon kohdalla tulossa  
\-pääsevät aina samalle eläinlääkärille "sattumalta"  
\-tuhahtelevat katsellessaan tokoilevia koirakoita,joissa koira toimii ajatuksella  
\-lukevat koiraa huomaamattaan,myös toisten koiria ja kertovat sen heille  
\-enempiä ajattelematta tervehtivät vieraita samalla litanialla. "Tervetulloo. Älä koske sen päähän."

## **Saksanpaimenkoiran omistajat**

\-Sakemanninomistajien vasen käsi alkaa tekemään vaistomaista taaksepäin nykivää liikettä heti, jos siihen laittaa nahkahihnan. Ketjun kilistely nopeuttaa nykimisliikettä jopa kymmeniin minuutissa.  
\-Saksanpaimenkoiraporukka koostuu joko möhömahaisista vanhoista parroista (antavat itsestään kestona hiukan niljakkaan kuvan) tai luonteeltaan noita roiseja möhömahoja muistuttavista nuorista kauniista naisista. Keskellä metsääkin porukan voi löytää jo matkan päästä, jos osaa seurata sätkien sankkaa savua ja tasaisena murinana kuuluvaa perkeleen toistelua.  
\-Käyttösakuporukkaan saa aikaiseksi hyökkäävää piraijalaumaa muistuttavan reaktion viskaamalla ringin keskelle yhden noviisin kammottavan geelisakunsa kanssa. Puoli minuuttia, ja geeli omistajineen on vain kasa järsittyä luuta. Tapahtuman päätteeksi käyttöihminen nostaa housujaan, sylkäisee olkansa yli, toteaa ykskantaan perkele tollasia"  
ja nykäisee koiraansa hihnasta.

### **Tosiharrastajat**

\-spk on ainoa oikea rotu, käyttöspk on ainoa oikea spk  
\-suojelu on ainoa oikea laji  
\-jos joku erehtyy puhumaan treenaavansa tosissaan agilityä tai käyttävänsä naksutinta hän saa parhaassa tapauksessa vain silmien pyörittelyä, pahimmillaan räkäistä naurua ja saarnan  
\-ovat tosikoita, fanaatikkoja ja pelottavia, mutta pohjimmiltaan hyviä ihmisiä, joilta voi saada paljon kullanarvoisia vinkkejä, mikäli ei ole herkkänahkainen

## **Kasvattajat ja näyttelykoirien / turkkirotujen omistajat**

Ei me nyt lähdetä puistoon kun just föönattiin  
Ei me nyt kun pestiin ja ulkona on pakkasta ja tää on vielä märkä  
Ei me voida tulla sinne teidän perässä kun siellä on takiaisia  
Ei me voida kun tällä on just öljyhoito turkissa ja takkuuntuu niin helposti  
Ei me oikeastaan voitais kun eilen pestiin  
Ei me oikeastaan voitais kun tänään pestiin  
Ei me oikeastaan voitais kun kohta pestään  
En mä voi jättää tätä hoitoon kun ei kukaan osaa hoitaa tätä turkkia  
En mä voi ottaa tätä mukaan kun on niin huonot mahdollisuudet hoitaa itse turkkia  
Ei me nyt kyllä vaan millään voida. Ja puku takuttaa, se ei auta yhtään mitään.  
nostavat kasvattamansa rodun täysin muiden yläpuolelle. Eivät pidä rotuaan edes koirana vaan jumalana  
muista samantyyppisistä roduista ei ole mihinkään  
tuomarit ovat paskoja, mikäli eivät näe kasvattien kauneutta  
eläinlääkärit ovat paskoja kun väittävät jotain kasvattia sairaaksi  
vain kasvattaja tietää miten koiraa tulee hoitaa/ruokkia/ kouluttaa, muut ihmiset eivät tiedä mitään  
toisen kasvattajan koirissa on aina vikaa. Toiselta kasvattajalta pennun ottanut on vihollinen  
eivät kestä yhtään poikkipuolista sanaa  
Eivät vie koiraa sadepäivänä lenkille, ettei sen turkki mene pilalle.  
He ovat joko opettaneet koiran pissimään kylppärin lattiakaivoon tai sitten antavat sen pissiä sisälle. Jotkut harvat vievät koiran ulos, mutta reilusti vaatetettuna ja tossut sekä lakki päässä niin ettei koira pääse liikkumaan itse.  
Heillä on useita koiria, yleensä kaikki samaa rotua (omistaja ei välttämättä muista aina koiriensa nimiä oikein)  
Koirille ei opeteta muita asioita, koska silloin se ei seiso yhtä hyvin näyttelyssä. Esimerkiksi istumisen opettaminen romuttaa näyttelyuran välittömästi.  
Koirien hoitoa varten on oma huone ja sen seinät on vuorattu näyttelyruusukkeilla.

## **Perheihmiset**

ovat katsoneet poliisikoira Rexiä liikaa ja luulevat ottavansa samanlaisen koiran  
eivät ymmärrä miksi pitäisi harrastaa mitään, koirahan on perheenjäsen ja sitä rakastetaan, kyllä sen pitää riittää  
ovat täysin pihalla kun tulee puhetta rodun jalostuksesta, käyttötarkoituksista ja sairauksista. Sehän on koira ja se riittää!  
heidän koiransa ovat joko remmirähjiä tai harvinaisen helppoja yksilöitä.  
Mikäli heillä on helppo yksilö, he suosittelevat sakemannia kaikille muillekin  
vaikeat yksilöt vaihtavat kotia äkillisen allergian takia 1-2-vuotiaina  
\- perheet, jotka ottavat energisen ja hassunhauskan vahtiviettisen "susikoiran". Koiran kanssa leikitään niin, että se roikkuu hihassa tai kädessä, juoksee lapset kiinni ja kaataa heidät maahan, haukkua räksyttää jos kilometrin säteellä soi ovikello eikä varmasti tottele yhtään käskyä keneltään (voi että miten onkin hassunhauska susikoira!). Koiran nimi on jotain tyhjäpäistä, kuten esimerkiksi Burger.

_Hauskinta koko jutussa on kuitenkin kun menee kaksplussan foorumille, ja lukee_ [stoorin kommentit](http://kaksplus.fi/keskustelu/plussalaiset/mitas-nyt/1279805-koiranomistajien-luokittelu-vitsi/)...
