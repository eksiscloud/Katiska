---
title: "Ihmeaine mineraaliksi"
date: 2014-03-25
categories: 
  - "koira"
tags: 
  - "huuhaa"
  - "lisaravinteet"
  - "tuotearvostelut"
---

Koiramaailma kyselee aika ajoin jonkin mineraali- ja vitamiinituotteen perään, jossa saisi yhdestä purkista kaiken mahdollisen. Jos ja kun täytyy tasapainottaa ruokintaa, niin purkkirumba hirvittää. On olemassa yksi syy siihen miksi toimivaa monivitamiini- tai -mineraalivalmistetta ei ole markkinoilla. Määrät ovat niin erilaisia. Jos yhtä tarvitaan grammatolkulla ja toista murunen, niin niitä ei saada sekaisin. Ja jos yhtä tarvittaisiinkin enemmän kuin toista, niin säätö ei onnistu.

<!--more-->

Tuossa tulikin jo kaksi syytä, mutta idea lienee silti selvä. Mutta nyt tuli apu ongelmaan. Markkinoilla on tuote, joka antaa kaikki tarvittavat tärkeimmät mineraalit ja vitamiinit yhdestä ja samasta purkista. Ja aina oikean määrän. Eikä tässä vielä kaikki. Kaupan päälle saadaan välttämättömiä rasva- sekä aminohappoja. Sekä tietysti entsyymejä. Huonot uutiset ovat, että kyseessä on hevostuote. Mutta kerrankos heppatuotteita on koirille käytetty.

Ihmiset pelkäävät, tai ainakin haluavat välttää, ns, synteettisiä tai teollisesti tuotettuja ravintolisiä. Se, että ne ovat aina teollisesti tuotettuja jos ovat purkissa, lienee sivuseikka tai ainakin aivan eri asia. Kunhan kyse on [luonnollisista mineraaleista](https://www.katiska.eu/ravitsemus/kivennaisaineet/orgaaninen-mineraali/ "Orgaaninen mineraali") ja vitamiineista, niin kaikki on hyvin. Tässä tuotteessa kaikki ainesosat ovat peräisin luontaisista lähteistä, valmistajan mukaan. Hevonen ei tarvitse mitään muuta vitamiini- tai hivenainelisää.

Tuotteen vahvuus on ällistyttävän yksinkertainen. Raaka-aineisiin luodaan valmistuksessa negatiivinen varaus. Koska suolenseinämässä on positiivinen varaus, niin nuo toimivat keskenään kuin magneetit ja ravinteet ampaisevat suoleen kiinni, jolloin ne pääsevät siirtymään soluille. Valmistaja käyttääkin tuotetta katalysaattorina ravinnon imeytymisessä.

Sen verran kattavaa, että moisesta kannattaa varmasti maksaa 72 euroa neljän kilon purkista, eli kilohinta on vain 18,75 €. Halpaa kuin saippua. Annostuskaan ei ole paha. Tavalliselle hevoselle yksi mitta eli 22 g päivässä, ja tiineille tai imettäville tammoille sekä kasvaville varsoille sitten tupla eli 44 grammaa päivässä. Koiralle sopiva annos olisi silloin jotain 50 mikrogramman ja 0,1 gramman (100 mg) välillä painokiloa kohden - 30 kg koiralle siis maksimissaan vajaa teelusikallinen.

Ajatelkaa. Keskikokoisen koiran koko vitamiini- ja hivenainetarve olisi turvattu vajaalla teelusikallisella. Tämä on mahtavaa, kuulostaa aivan liian hyvältä ollakseen totta.

\[caption id="attachment\_23010" align="alignright" width="180"\][![Stuart Miles/FreeDigitalPhotos.net](images/ID-10079656-300x225.jpg)](https://www.katiska.eu/wp-content/uploads/2014/03/ID-10079656.jpg) © Stuart Miles  
FreeDigitalPhotos.net\[/caption\]

Ja kuten aina kun jokin kuulostaa liian hyvältä ollakseen totta, niin se ei olekaan.

Kyseessä on eläinten rehulisien ehkä suurin vedättäjä Horse Balance ja heidän itse formula 1 sarjaan luokittelemansa [Minesyl](http://www.horsebalance.fi/product/3/minesyl--sis-hevosen-tarvitsemia-vitamiineja-mineraaleja-aminohappoja-ja-entsyymeja). Joten jos sait jossain vaiheessa _deja vú_ tunteen, niin olet varmaan törmännyt jo aikaisemmin artikkeliin [Hevosmiehiäkin huijataan](https://www.katiska.eu/tieto/monivitamiinit-ja-mineraalit/hevosmiehiakin-huijataan/ "Hevosmiehiäkin huijataan"). Horse Balancen myymät lisät saavat simpukkaa glukosamiinina myyvät näyttämään aidoilta, tieteellisiltä ja asiakkaidensa hyvinvoinnista huolta kantavilta hyväntekijöiltä. Tai koiranruokavalmistajat, joiden mukaan koiran tarpeet riippuvatkin ruuan kypsyysasteesta eikä yksilön elimistöstä, alkaakin vaikuttaa Horse Balanceen verrattuna jalat maassa kulkevalta vastuulliselta ruokayritykseltä.

Mikä tuotteessa sitten mättää? Yksi syy saattaisi olla vaikka sen kuviteltu toimintatapa. Valmistajalla ei ole mitään mahdollisuutta tehdä raaka-aineisiin negatiivista varausta. Eikä silläkään ole mitään väliä, koska suolen seinämän varauksellakaan ei ole merkitystä, ja imeytyminen hoituu aivan eri mekanismeilla. Tuon suhteen Horse Balance elää siis jossain aivan omassa rinnakkaistodellisuudessaan. Ei tässä maailmankaikkeudessa kuitenkaan.

Toinen syy voisi vaikka olla katalysaattorina toimiminen. Katalysaattori on tekijä, joka kiihdyttää reaktioita huomattavasti, jopa tuhatkertaisesti. Tuttuja katalysaattoreita kehossa ovat esimerkiksi vitamiinit. Mutta ei ole olemassa mitään katalyyttiä, joka kiihdyttäisi tai edes parantaisi ruuan hyödyntämistä. Koska jos Horse Balance puhuu katalysaattoreista, niin heidän tuoteideansa ei ollutkaan tarjota ravintolisää, joka sisältää väitettyjä mineraaleja ja vitamiineja (_plus ne hevoselle välttämättömät rasva- ja aminohapot, sekä entsyymejäkin_), vaan jotain, jolla ruuasta saadaan ne paremmin hyödynnettyä. Mutta mitä sitten tehdään jos ravinnossa ei ylipäätään ole riittävästi hyödynnettävää?

Varsinainen syy löytyy kuitenkin tuotetiedoista. Ensin se

- nauratti, koska ihmettelin kuinka joku voi tuoda moisen virityksen markkinoille
- sitten itketti, koska oivalsin, että jotkut aivan aidosti syöttävät tuota hevosparoilleen ja hevonen maksaa taas kerran laskun omistajansa hölmöydestä
- ja viimeiseksi ärsytti, koska kyseessä on puhdas huijaus idealla on-moraalitonta-antaa-hölmöjen-pitää-rahansa eikä myyjällä ole pienintäkään vastuuta tai moraalista sekä eettistä selkärankaa olla aiheuttamatta vahinkoa omalla ahneudellaan

Minesyl on laktoosia. Maitosokeria. Lyhyt valmistusainelista. Huomattavan lyhyt tuotteeksi, joka toimii hevoselle ainoana sen koskaan tarvitsemana vitamiini- ja mineraalilisänä (_josta saa myös hevoselle välttämättömiä rasvahappoja. Ja aminohappoja. Eikä unohdeta entsyymejä._).

Laktoosi on disakkaridi, joka koostuu kahdesta monosakkaridista: glukoosista ja galaktoosista. Suomeksi, se on kahden yksinkertaisen sokerin yhdiste. Hiilihydraattia. Pelkkää puhdasta sokeria. Kemiallisessa rakenteessa ei ole mineraaleja. Siinä ei ole vitamiineja. Missään nimessä siinä ei ole rasvaa, josta saataisiin rasvahappoja, eikä proteiineja, joista saataisiin aminohappoja. Sokeria.

Sokeri ei toimi katalysaattorina auttamassa ravintoaineiden imeytymistä. Se imeytyy itse, jos se saadaan pilkottua. Meitä pohjois-eurooppalaisia  lukuun ottamatta ihmisiltä puuttuu laktaasientsyymi, joka pilkkoisi maitosokerin hyödynnettävään muotoon. Laktaasi puuttuu kaikilta muitakin aikuisilta nisäkkäiltä, koska äidinmaitoa ei haluta tehdä aikuisille houkuttelevaksi, eikä laktaasia ole käytännössä luonnollisesti muualla kuin äidinmaidossa. Kun laktoosia joutuu paksusuoleen, niin se joutuu bakteerien ruuaksi ja siitä seuraa kaasua. Laktoosi-intoleranssin oireet ovat monille tuttuja - turvottaa, sattuu vatsaan, menee ripulille ja pierettää. Kaikilla hevosilla, myös koirilla, ovat laktoosi-intoleranssi. Hiiva muuten jopa rakastaa laktoosia.

Se on tuote, jonka Horse Balance on päättänyt tuottaa hevosille. Mineraali- ja vitamiinilisäksi.

Jenkeissä laktoosi maksaa tukkuna alle euron tonni. Siis tuhat kiloa. Toki purkki ja purkitus maksaa jotain, mutta kun ainoa raaka-aine on noin halpaa ja ulosmyyntihinta on 72 euroa purkki, niin onko ilmaisu _kate kohdallaan_ sopiva tässä välissä?

Mutta toki tuotteessa on muutakin. Raaka-ainelistaanhan ei tarvitse merkitä teknisempiä lisäaineita. Minesyliin on lisätty vitamiineja ja mineraaleja. Kilossa, eli siis tuhannessa grammassa, on esimerkiksi beetakaroteenia  yksi milligramma. Siis gramman tuhannesosa. Yritetään hahmottaa tuota määrää... Kun kilon sokeripussiin laitetaan babyporkkana, niin saadaan suunnilleen sama määrä. Mutta täytyisi syöttää myös se kilo sokeria.

Natriumia on myös milligramma tuhannessa grammassa. Tarkoittaa sitä, että siihen kilon sokeripussiin on sekoitettu ikkiriikkisen pari murenaa suolaa. Ehkä ei kannattaisi luopua siitä suolakivestä? Nimittäin hevonen saa yhdellä nuolaisulla enemmän suolaa kuin mitä koko Minesyl-purkissa on.

Analyysi kertoo paljonko mineraaleja on kaikkiaan tuotteeseen lisätty. Tuhkapitoisuus, eli ne mineraalit, on 0,2 % eli kilossa kaksi grammaa mineraaleja. Kaikki hevosen tarvitsemat mineraalit ja hivenaineet on mahdutettu puolikkaaseen teelusikalliseen ja sekoitettu kiloon sokeria.

Onko muutaman kerran mainittu, että Minesyl pitää sisällään rasvahappoja sekä aminoita? Katsotaan mitä analyysi niistä kertoo:

Raakavalkuainen 0 %. Raakarasva 0 %. Ei yhtään, kumpaakaan. Onko termi valehtelu sopiva ilmaisu tässä kohtaa?

Parissa ryhmässä on kuitenkin kehuttu kuinka hevosista ja poneista on tullut energisempiä. Jos unohdetaan kokonaan se kuinka älykästä on syöttää ponille kupillinen sokeria päivässä, niin tottatakuulla niistä tulee energisempiä tuolla sokerimäärällä. En ole koskaan törmännyt muualla neuvoon, että hevosille kannattaisi syöttää 22 grammaa puhdasta sokeria päivässä - varsinkin kun korkeat hiilihydraattimäärät tuppaavat olemaan ongelma ruokinnassa. Mutta heinän sokereissa ei varmaan ole sitten sitä negatiivista varausta.

Minesyl on Horse Balancen mukaan täysin luontaisista lähteistä. Nyt voisivat nousta takajaloilleen jokainen luonnollisuutta hakeva ja teollista välttävä. Purkin laktoosi on teollista. Täysin synteettistä. Joka ikinen muru. Kaikki mikroskooppisen pienet määrät mineraaleja ja vitamiineja, jotka purkkiin on lisätty, ovat ns. synteettisiä. Pelkkää teollista tavaraa.

Pitäisikö olla yllättynyt, että sokeria myydään mitä ihmeellisimmillä vaikutuksilla, jotka laittavat ruuansulatuksen ja aineenvaihdunnan täysin uusiin oppeihin kumoten aivan kaiken mitä tiedetään? Ei olla. Valmistaja on Homeopathuset Söderström AB, Ruotsi.

Se siitä.

[![triple-facepalm-picard-812](images/triple-facepalm-picard-812.jpg)](https://www.katiska.eu/wp-content/uploads/2014/03/triple-facepalm-picard-812.jpg)
