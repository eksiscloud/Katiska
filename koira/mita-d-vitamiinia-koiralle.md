---
title: "Mitä D-vitamiinia koiralle"
date: 2019-07-02
categories: 
  - "koira"
tags: 
  - "annostus"
  - "d-vitamiini"
  - "lisaravinteet"
  - "tuotearvostelut"
---

Mitä D-vitamiinia koiralle voi ja kannattaa antaa - tuo on eräs yleinen kysymys. Minusta on vain hyvä, että se on yleinen. Se kertoo, että ihmiset ovat alkaneet miettimään asioita. Sama juttu sinkin kanssa. Vielä kun saataisiin omistajat samalle purkille, niin kaikki olisi paljon paremmin.

<!--more-->

Koirille on pakko antaa ihmisten D-vitamiinia, koska

- koirille suunnattua pelkkää D-vitamiinia ei ole
- Mitään muuta syytä ei ole

Se varsinainen syy miksi koiralle on ylipäätään annettava D-vitamiinia, on toivottavasti tuttu kaikille: koira saa D-vitamiinia vain ja ainoastaan ruuastaan. Koira ei saa sitä auringosta, eikä nuolemalla turkkiakaan, jota myös on aikoinaan selitelty.

## Saako koiralle antaa ihmisten vitamiineja?

Tuota kysytään aina kaikkien vitamiinien kohdalla. Vastaus on hyvin yksinkertainen. Kyllä saa antaa ja usein ei ole vaihtoehtojakaan. Ei koirille tehdä suuremmin omia vitamiinejaan.

On muistettava, että vitamiini on aina sama. Oli kyseessä sitten [C-vitamiinista](https://www.katiska.eu/tieto/c-vitamiini/c-vitamiini/), [B-vitamiineista](https://www.katiska.eu/tieto/b-vitamiinit/b-vitamiinit-lyhyesti/), [A-vitamiinista](https://www.katiska.eu/tieto/a-vitamiini/a-vitamiini/) tai [D-vitamiinista](https://www.katiska.eu/tieto/d-vitamiini/d-vitamiini/), niin se on aina sama vitamiini. Ei ole olemassa mitään eri eläinlajien vitamiineja. Se olisikin outoa, koska samoista lähteistä ne aina saadaan.

Jos mietitään A-vitamiinia, niin sitä saa käytännössä vain [maksasta](https://www.katiska.eu/tieto/koira-raakaruokinta-raaka-aineet/ruuasta-saa-kaiken-osa-1-maksa-vs-porkkana/). Ei keskitytä nyt beeta-karoteeniin, joka on kasvien yhdiste ja jota kyetään muuttamaan syöjän maksassa A-vitamiiniksi. Paitsi kissat. Niille beeta-karoteeni on pelkkä antioksidantti. Sama asia D-vitamiinin kanssa, jota syöjä saa käytännöstä vain kalasta.

Mineraaleissa pätee myös aivan sama asia.

Eroa ei ole sen mukaan onko syöjä ihminen vai susi, ihminen tai karhu, ihminen tai koira. Aina saadaan tismalleen samat.

Purkeissa olevat eläinlajien kuvat - ihminen, nauta tai hevonen yleensä - ovat markkinointia. Sen eläinlajin kuva painetaan etikettiin, jolle tuotetta myydään. Jos Suomessa ei olisi rajattu markkinointia ihmisten ja eläinten välillä, niin meillä ei olisi tilannetta, että toisaalla [biotiinia](https://www.katiska.eu/tieto/b-vitamiinit/biotiini-b7-vitamiini/) myydään ihmisille ja toisaalla sama biotiinijauhe on purkissa, jossa nauta, hevonen, koira ja kissa ovat sulassa sovussa. Meillä myytäisiin vain biotiinia - sitä sitten söisi kuka haluaisi.

D-vitamiinia ei sellaisenaan myydä eläimille. Kyse ei ole siitä, etteikö se olisi mahdollista tai että purkkivitamiini olisi jotenkin erilaista tai haitallista. Rajoitus tulee Ruokavirastolta.

### D-vitamiinin haitallinen yliannostus

Ihmisille saa myydä vitamiinia, jossa annostus antaa esimerkiksi 200 % päivän saantisuosituksesta. Eläimiä kontrolloidaan tässä tarkemmin ja koska lisät ovat [rehulisiä](https://www.katiska.eu/tieto/koira-syominen-yleinen/taysi-vai-taydentava-lisa/), niin ne saavat vain täydentää. Tällä hetkellä tulkinta menee noin 20 % päiväsaannista. Koska D-vitamiinin suositus eläimille on erittäin matala, niin annoskoko olisi niin lapsellinen, että sitä ei kannata tehdä. Silloin on järkevämpää tehdä monivitamiinivalmiste ja muiluttaa määriä sitä kautta korkeammaksi.

Hauskan näistä rajoituksista tekee sen, että ne eivät perustu mihinkään ja riippuu ilmeisesti aivan siitä kuka eläinlääkäri Ruokavirastossa tulkinnan tekee. Eikä huoli ylisaanneista ole edes johdonmukaisesti sama aineiden välillä.

Ääneen lausumaton rajoite on lisäksi se, että koirathan (kuin myös kissat) eivät edes tarvitse lisiä, koska ne lähtökohtaisesti syövät täysrehua. Raakaruokintaa ei suositella eikä suosita. Hyötyeläinpuolellahan moisista rajoitteista ei piitata ja siksi niille on tarjolla mm. [ADE-nesteitä](https://www.katiska.eu/tieto/monivitamiinit-ja-mineraalit/ade-liuos/).

### Mitä D-vitamiinia koiralle annetaan?

Koska kaikki D-vitamiinit ovat samaa, niin siltä osin on aivan se ja sama minkä purkin koiralleen ostaa. Ainoat asiat, jotka merkitsevät, ovat:

- kuinka vahvaa D-vitamiini on
- kuinka paljon D-vitamiini maksaa  
    ja vähäisimpänä:
- annetaan D3-vitamiinia, ei pikkuvauvoille suunnattua D2-muotoa

Vahvuus määrittää annoksen. Kuinka paljon purkista on annettava. Sen kummallisemmasta asiasta ei ole kyse. Hieman kertolaskua joutuu siis harrastamaan.

### Koiran D-vitamiinin tarve

Jotta tietäisi kuinka monta pilleriä tai tippaa antaa koiralle, niin on päätettävä kuinka paljon koira tarvitsee. Useimmiten käytetään kahta saantia:

- NRC:n suositus, joka 0,45 g/kgME eli noin 0,2 µg/kgEP
- Katiskan suositus 0,7 µg/kgEP (joka vastaa samaa kuin jos ihminen söisi noin 100 µg päivässä)

Joten jos noiden kahden väliin saat koirasi mahtumaan, niin hyvä. Mutta parempi, jos annat 0,7 mikron mukaan. Lasken kaikki esimerkit jäljempänä nimenomaan 0,7 µg/kg mukaan. NRC:.n suositus on ikivanha ja on ajalta, jolloin D-vitamiinin rooli on vain luuston rakentamisessa.

Laskeminen on helppoa. Paino kertaa 0,7 on yhtä kuin tarve päivässä. Ja kun kerrot vielä kerran seitsemällä, niin saat viikkotarpeen - D-vitamiinihan voidaan antaa myös kerran viikossa. Se imeytyy ja varastoituu hyvin.

Aito ongelma on löytää sopivaa vahvuutta, koska D-vitamiini on aina vakioiduissa pitoisuuksissa. Hienosteleva ilmaisu sille, että pillereissä ja tipoissa on aina sama määrä. Jos tipassa 25 mikroa, niin siitä on hankala saada 30 mikroa.

Melkoisen tyypilliset annoskoot ihmispuolella ovat 10, 12,5, 25, 50 ja 125 mikroa. Eräällä tavalla välikokojakin on, mutta niitä myydään harvemmissa paikoissa.

Kun laskee annosta, niin tuloksen saa desimaaleina. Mikro on hramman miljoonasosa, ja 0,1 mikroa on siitä sadasosa. Mennään niin pieniin määriin, että moisten käsittely muualla kuin laskimissa on täysin turhaa. Joten pyöristä ylos tai alan lähimpään sopivaan määrään, jonka kykenet antamaan.

Laskin muutamalle kokoluokalle tarpeet ja ehdotokset miten ne voisi antaa. Ja kuten huomaa, niin itseasiassa 125 µg pillereillä pärjää käytännössä aivan kaikissa kokoluokissa.

No, ehkä aivan pienillä ei ole käytännöllistä antaa kerran kuussa ja harvemmin, mutta jos laittaa muistutuksen vaikka joka kuun ensimmäiselle päivälle, niin ei se mahdotonta ole.

\[table id=244 /\]

En laskenut painoja tuon enempää. Ihan siksi, että noista saa yhteen ynnäämällä kaikki maxi- ja giant-kokoiset.

### Kalan käyttö

Periaatteessa voi tipauttaa D-vitamiinin annostelua alemmas, jos käyttää paljon kalaa. Mutta paino on sanalla paljon. Satunnainen kalan käyttö ei ole mitään syy vähentää lisäravinteena annettavan D-vitamiinin määrää.

Lisäksi kalalaji vaikuttaa. Jos antaa villinä kasvanutta kalaa kokonaisena, niin D-vitamiinia voi tietysti ehkä hiukan vähentää. Mutta jos omassa ruokinnassa kala tarkoittaa kirjolohen perkuujätettä, niin siitä ei käytännössä D-vitamiinia saada.

Kala vaikuttaa D-vitamiinin antoon niin harvalle, että siihen keskittyminen on harvojen herkkua. Pätee muuten omistajankin syömisten suhteen.

## D-vitamiinin hinta

Kuten aina, niin hieman kannattaa katsella hintoja. Oikeammin, kannattaa katsella hieman annoskokoja, ettei tarvitse olla joka viikko ostamassa.

Ilman mitään taloudellisia sidoksia, niin seuraavat kolme lienevät eniten esillä olevia tuotteita [Katiskan FB-ryhmässä](https://www.facebook.com/groups/katiska/):

- Biomed 25 µg/tippa, 700 tippaa pullossa (myynnissä luontaistuotekaupoissa), hinta noin 13,90 €
- Lidl 50 µg/pilleri, 200 pilleriä purkissa. Hinta 5,45 €
- [Fortix Vitamin D3](https://sporttimekka.fi/tuote/fortix-vitamin-d3-125µg-200-kaps/) 125 µg/pilleri, 200 pilleriä purkissa. Hinta 14,90 €

Kuten huomaa, niin D-vitamiini ei aja ketään konkurssiin. Yhden koiran omistajalle on oikeastaan aika pitkälle se ja sama mitä ostaa - olkoonkin, että minusta on turha maksaa enemmän vain siksi, että saa maksaa enemmän.

D-vitamiinin hinnoittelussa pätee sääntö, jossa Lidl saa olla se kuuluisa säännön vahvistama poikkeus: D-vitamiinin maksaa aina suunnilleen saman riippumatta purkkikoosta ja D-vitamiinin vahvuudesta.

Omien koirien kanssa annan 50/50-ruokinnalla Lidlin D-vitamiinia ja kun mennään lihalla, niin Fortixin 125 mikroisia. Kyseessä on 2x greyhoundeja n. 30 kg ja 2x russeli, noin 7 kg.

## 50/50-ruokinta

50/50-ruokinta on hieman hankala tapaus, jos pitää rakentaa sääntöjä. Johtuu kahdesta syystä

- ei tiedetä paljonko koira syö kuivamuonaa
- ei tiedetä paljonko kuivamuonassa on D-vitamiinia

Jos lisätyn D-vitamiinin määrä on tiedossa, niin siihen voi suhtautua kuin se olisi ruuan pitoisuus. Sen suhteen voi silloin laskea oman koiran ruokinnan hieman tarkemmin. On kuitenkin syytä ymmärtää, että arvaus se silti on.

Itse noudata kahta sääntöä (jotka ovat hyvinkin joustavia):

- koiralle annetaan puolet lasketusta D-vitamiinin määrästä, jos toteutunut ruokinta on aidosti lähellä 50/50-ruokintaa
- muutoin koira saa koko tarpeensa, mutta mahdollisesti pyöristettynä alaspäin sopivaan pillerikokoon

Sitten se poikkeus. Jos koiralla on sellaisia oireita (eli puhutaan sairaista), joiden tukihoitoon uskon D-vitamiinin saattavan olla avuksi, eikä ainakaan haitaksi, niin mennään täydellä annoksella. Samaten jos minulla on vain selkäydin tunne, että isompi annos olisi paikallaan, niin sitten mennään isommalla annoksella.

Valitan perfektionistit, mutta ei tämä ole pilkuntarkkaa.

Onko e-kirja **Koiran ravitsemuksen ABC: D-vitamiini** tuttu? Jos sinulla ei ole sitä vielä, niin tästä se löytyy.

Tämä artikkeli oli lähinnä vain pintaa sipaiseva juttu. Jos haluat tutustua D-vitamiiniin laajemmin, mukaanlukien

- koiran D-vitamiinin tarpeet ja saanti
- koiran D-vitamiinin myrkytysmäärät
- paljon enemmän D-vitamiinin roolista koiran elimistössä
- miksi D-vitamiini on terveellinen ja pakollinen koiralle

niin lataa itsellesi e-kirja **Koiran ravitsemuksen ABC: D-vitamiini**.

\[newsletter\_signup\_form id=5\]

Samalla saat sähköpostiisi ilmoituksen aina kun Katiskaan kirjoitetaan uutta, vaikka D-vitamiinista. Lisäksi saat luettavaksesi Sähköpostiblogin, suoraan sinulle toimitettuna. Plus kun Storessa julkaistaan mitä tahansa jännää, niin olet ensimmäisten joukossa kuulemassa asiasta.
