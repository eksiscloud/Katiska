---
title: "Oralade"
date: 2011-04-24
categories: 
  - "koira"
---

Oralade on koirien nestetasapainon palauttamiseen tarkoitettu juoma. Vaikka se markkinoidaan apteekkien ja eläinlääkärien kautta, niin se on silti ravintolisä. Sen käyttökohde on vain kuivuneen koiran tukihoito, sillä varsinainen hoito täytyy edelleenkin tehdä tiputuksessa. Siitä ei myöskään ole palauttamiseen eikä nestetankkaukseen. Hinta on 6x500 ml paketille, jolloin yhden puolen litran pullon hinnaksi tulisi 6,33 €.

<!--more-->

Oralade on isotoninen, maustettu juoma, jonka päätarkoitus on suun kautta tapahtuva nesteytys. Se ei siis ole palautusjuoma, vaikka silläkin toki voidaan palautumista nopeuttaa, jos koira on päässyt pahasti kuivumaan. Oralade ei kuitenkaan akuutisti korjaa suolotasapainon heittelyjä, kuten isotoniset nesteet eivät yleensäkään, vaan toimii hitaammin nestetasapainon korjaamisen kautta.

Oraladen valmistusaineet ovat:

- Demineralisoitu vesi, dekstroosi (rypälesokeri) monohydraatti, natriumkloridi, kaliumkloridi, glysiini, natriumvetyfostaatti, ksantaanikumi, kananmaksahydrolysaatti

Ja sen ilmoitettu ravintosisältö 100 ml:

- Dekstroosi 2,5 g
- Natrium 13,8 mg
- Kalium 10,5 mg
- Glysiini 0,4 g
- Kananmaksauute 1,2 g

Palautusjuoman pitäisi tarjota proteiineja ja rasvaa, jotta katabolia saataisiin pysäytettyä ja jossain määrin jopa energiavajetta korjattua solutasolla. Palauttavassa käytössä tarvitaan myös enemmän määrättyjä suoloja, elektrolyyttejä, kuten vähän [natriumia](https://www.katiska.eu/tieto/koira-tarve-mineraali/natrium/), enemmän [kaliumia](https://www.katiska.eu/tieto/koira-tarve-mineraali/kalium/) ja jonkunverran [bikarbonaattia](https://www.katiska.eu/tieto/palauttaminen/veren-puskurit-bikarbonaatti/), jotta elimistön loppuunkäytetyt puskurit saataisiin täyteen latinkiin taistelemaan happamuutta vastaan. Tätä Oralade ei tarjoa, mutta ei sitä siihen ilmeisesti markkinoidakaan. Ainakaan virallisesti, mutta olen törmännyt useampaankin eläinlääkäriin, jotka ovat selittäneet toista.

Annan hieman vertailuarvoja.'

Oraladen annossuositus on 25 ml/kg kahdesti päivässä. Tuo tarkoittaa, että 30 kg koira tarvitsisi Oraladea 2x750 ml eli 1,5 litraa päivässä. Palautusjuoman kerta-annos on noin puoli litraa. Isompia annos lisää virtsaamista, joka aiheuttaa mm. elektrolyyttien hukkaa ja aiheuttaa koiralle - kuivumisen lisäksi - ylirasitusoireita, kun katabolia ei käänny anaboliaksi. Oraladen varsinainen käyttöidea perustuu siis erittäin suuren määrän nesteen juottamiselle. Pakkauksessa on muuten sitten 6x500 ml, jolloin ohjeen mukaisella annostuksella six-pack kestäisi neljä päivää.

Normaalissa palautusjuomassa on noin 600 mg kaliumia ja 73 mg bikarnonaattia (vastaa yhtä grammaa ruokasoodaa). Natriumia ei varsinaisesti tarvita, mutta sitä menee hyppysellinen. Glukoosia menee ehkä 6-12 grammaa. Oralade antaisi 1,5 litralla kaliumia 157 mg. Se on vähän, todella vähän kun puhutaan palauttamisesta.

Liikkuvien koirien palauttamisesta löytyy Katiskasta pidempikin verkkokurssi: [Urheilukoiran palauttaminen](https://www.katiska.eu/tieto/palauttaminen/urheileva-koira-ja-palauttaminen/).

Halvin tapa hoitaa suun kautta tapahtuva nesteytys on ostaa Ringeriä. Samaa infuusionestettä, jota annetaan suoraan suoneen. Sitä ei enää tosin saa ostaa vapaasti, koska se laitettiin käyttötarkoituksensa takia reseptille. En ole kuitenkaan vielä törmännyt eläinlääkäriin, joka ei Ringeriä suostuisi myymään nimenomaan juottamiseen. Jos samaan syssyyn yrittää ostaa muut tiputusvälineet, niin saattaa olla vaikeampaa. Mutta aina koira ei suostu juomaan sitä, jolloin Oraladen tapainen maustettu juoma saattaa toimia paremmin. Oralade tulee varmasti olemaan vakavasti otettava valinta ripulin tai muun vastaavan tilan nestehukkaa kotioloissa korjattaessa.

Tietenkään Oraladen ja Ringerin koostumus ei ole täysin samanlainen. Toinen on tehty suun kautta imeytyväksi, toinen taas suoraan suoneen (usein koirilla niskanahan alle) käytettäväksi. Mutta oleellisin ero on kuitenkin suurehkossa määrässä rypälesokeria sekä glysiinissä. Glysiini on ei-välttämätön aminohappo, jota myydään myös lisäravinteena. Koska se elimistössä toimii kudosproteiinien rakennuksessa ja yhdessä arginiinin ja metioniinin kanssa se on syntetisoimassa kreatiinia, niin lisäravinteena annettuna glysiinin uskotaan tehostavan noita kaikkia prosesseja. Valitettavasti vain näyttö puuttuu, kuten ylipäätään aina aminohappolisien kanssa - joko eristettynä se ei toimi tai tarvittavat määrät ovat niin suuret, että niitä ei voida käyttää. Nimenomaan glysiini antaa viitteitä siitä, että yksi markkinointisuuntaus tulisi kuitenkin olemaan myös palautusjuomabisnes. Vaikka nesteytyksessä Oralade varmasti toimii, niin palautuksessa on se täysin turha tuote.

**Valmistajan sivu:**

[http://oraladevet.com/](http://oraladevet.com/)
