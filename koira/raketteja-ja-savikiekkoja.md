---
title: "Raketteja ja savikiekkoja"
date: 2020-09-06
categories: 
  - "koira"
tags: 
  - "blogit"
  - "luonne"
  - "paukkuarkuus"
  - "tryptofaani"
---

En halua mitenkään vähätellä paukku- ja ääniarkojen koirien ongelmia. Räjähdykset ovat tolkuton tuska niille koirille. Mutta kiittäkää siitä asiasta koiranne kasvattajaa sekä jalostuslinjan edeltäneitä kasvattajia -- he koirastanne paukkuaran ovat tehneet, sillä se on hermorakenneongelma.

<!--more-->

Me asumme maaseudulla, Vihdissä. Meiltä on matkaa ajassa sellainen kolmisenvarttia Helsinkiin. Tarkoittaa sitä, että ei ole joukkoliikennettä, pitsaa ei tuoda kotiin ja yöllä näkee tähtiä.

Maaseutu tarkoittaa myös aseita. Pääosin metsästysaseita, mutta joukkoon mahtuu myös muutoin ampumista harrastavia. Kun maata riittää, eikä ammunta ole organisoitua (poislukien metsästys), niin mitään ympäristö- ja haittalupia ei tarvita.

Kirjoitan tätä 6.9. ja jäniskautta on kestänyt muutaman päivän. Voidaan sanoa, että hirveä lukuunottamatta metsästyskausi on jo vauhdissa.

Kun tuo kaikki yhdistetään, niin meidän kulmilla uuden vuoden raketit ja niiden myyntikielto ei ole kovinkaan merkityksellinen. Juuri nyt naapurissa ammutaan urakalla haulikon kanssa. Ei siellä lintua tai rusakkoa kaadeta, vaan koska laukaukset tulevat tasaiseen tahtiin ja välillä kaksi peräkkäin, niin eiköhän taas savikiekkojen joukkomurha ole käynnissä.

Jos meillä olisi paukkuarka koira, niin koko syksy olisi täyttä tuskaa. Viikonloppuna enemmän tai vähemmän keskeytymätöntä pauketta.

Minulla ei ole mitään antipatioita metsästystä vastaan. Päinvastoin, olen hyvinkin metsästysmyönteinen (ja olisin vahvemmin, jos painopiste siirrettäisiin susista ja ilveksistä kauriiseen ja peuraan). Mutta silti -- en ole kuullut kenenkään vaativan ammuntakieltoa paukkuarkojen koirien takia.

Pidänkö vuodenvaihteen raketteja turhana? Ehdottomasti (paitsi kakarana ja teininä, silloin ne oli hauskoja). Vastustanko rakettikieltoa tai edes tiukempaa rajoitusta? Taatusti en, vaan kannatan.

Silti sanoisin, että jos ääniaran kanssa haluaa lähteä maaseudulle nauttimaan syksyisestä luonnosta, niin

- koiralla on tiukka kaulapanta
- valjaat ovat sellaiset, että niistä ei todellakaan karata
- korviin voi tunkea pumpulia

Vuodenvaihde tulee taas, kuten joka vuosi. Siihen kannattaa varautua, esimerkiksi [tryptofaanilla](https://www.katiska.eu/tieto/aminohapot/tryptofaani/).
