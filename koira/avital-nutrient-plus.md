---
title: "Avital Nutrient Plus"
date: 2019-05-07
categories: 
  - "koira"
tags: 
  - "lisaravinteet"
  - "mineraali"
  - "tuotearvostelut"
  - "vitamiinit"
---

Avital Nutrien Plus on valmistajan mukaan varsinainen tehotuote: "Tuote on suunniteltu tarjoamaan kokonaisvaltaista hyvinvointia koko keholle, kuonosta hännänpäähän". Se on tarkoitettu erilaisten ruokintojen täydentämiseen ja toipilaille. Nutrient Plussan täytyy siis olla jotenkin parempaa kuin ne muut 13 monivitamiini ja -hivenainetta tusinasta markkinoilla olevasta.

<!--more-->

Avital Nutrient Plus on valmistajan mielestä parhaimmillaan, kun ei syötetä ikäkauden ja terveydentilan mukaisia kuivamuonia. Väite on täysin päätön, mutta kertoo kohderyhmän: syyllistetyt raakaruokkijat. Lähtöasetelma on hyvin kaukana mairittelevasta.

Katsotaan mitä se tarjoaa oleellisimpia ravintoaineita grammassa:

- [A-vitamiinia](https://www.katiska.eu/tieto/a-vitamiini/a-vitamiini/) 14 µg (tarve n. 30 µg/kgEP)
- [D-vitamiini](https://www.katiska.eu/tieto/d-vitamiini/d-vitamiini/) 0,28 µg (NRC:n tarve n. 1 µg/kgEP)
- [E-vitamiini](https://www.katiska.eu/tieto/e-vitamiini/koira-e-vitamiini/) 4,5 mg (tarve n. 2 mg/kgEP; [muodosta](https://www.katiska.eu/tieto/e-vitamiini/e-vitamiinin-aktiivisuus/) ei tietoa, mutta synteettistä se on)
- [kalium](https://www.katiska.eu/tieto/koira-tarve-mineraali/kalium/) 17,5 mg (tarve n. 70 mg/kgEP)
- [rauta](https://www.katiska.eu/tieto/rauta/rauta/) 10 mg (tarve n. 1 mg/kgEP)

Loput ovat tarpeettomia, kuten [B-vitamiinit](https://www.katiska.eu/tieto/b-vitamiinit/b-vitamiinit-lyhyesti/), sillä niistä ei ole puutetta. Tai sitten ravintoaineissa määrät ovat niin lapsellisia, kuten [kalsiumissa](https://www.katiska.eu/tieto/kalsium/kalsium/) ja [sinkissä](https://www.katiska.eu/tieto/koira-tarve-mineraali/sinkki-valokeilassa/), että on aivan sama onko mukana vai ei.

Avital Nutrient Plus on poikkeuksellinen monituotteiden scenessä kahdella ja vain kahdella tapaa. Se ei anna kalsiumia, joka on ihmeellinen valinta, kun se kerta pitäisi täydentää vajaata ruokaa. Sitten se antaa kymmenkertaisen annoksen rautaa, jolle ei löydy mitään järkiperäistä syytä.

Nutrient Plussaa on siis annetta kaksi grammaa per painokilo, jos haluaa kattaa jonkun määrätyn ravintoaineen kokonaan ja samalla sitten oletetaan, että kaikista muistakin on sama puute. Käytännössä Avital Nutrient Plussaa voidaan käyttää silloin kun ei anneta maksaa ja suostuu annostelemaan 30 kg koiralle 60 grammaa tuotetta 85 gramman purkista, joka maksaa 25 euroa. Minä en löydä mitään ruokintatapaa, ellei mietitä kaviaaria ja hanhenmaksaa, joka olisi lähelläkään yhtä kallista.

Avital Nutrient Plus ei todellakaan ole vastaus raakaruokinnan, puuroruokinnan tai minkään muunkaan ruokintatavan täydentämiseen tai korjaamiseen. Minä itseasiassa en kykene keksimään yhtään sellaista ruokintatapaa, jossa Avital Nutrient Plus olisi millään mittarilla käyttökelpoinen. En myöskään tilannetta, ei sairailla enkä urheilevilla.

Avital itse suosittelee antamaan 4 g/10 kg kaksi kertaa viikossa. Annosmäärä tarkoittaa, että painohaarukan alapäässä annetaan vajaa puolet tarpeesta ja yläpäässä neljännes. Ymmärrän tarpeen yksinkertaistaa, mutta eihän tuossa annostuksessa ole mitään mieltä. Plus kun tuote, jossa suurin osa vaikuttavista aineista tarvitaan päivätasolla ja ainoastaan A-vitamiini ja D-vitamiini, sekä jossain määrin jodi sekä rauta vajaasaantitilanteessa, varastoituvat, niin B-vitamiinit ja kaikki muut muuttuvat joka kolmas päivä annettuna täysin hyödyttömiksi.

Terveysväitteenä nivelten hyvinvointi on hyvinkin kyseenalainen, mutta sen oikeutus haetaan [kondroitiinisulfaatilla](https://www.katiska.eu/tieto/koira-nivelet/kondroitiinisulfaatti/). Sille on mahdotonta keksiä tilannetta, jossa sitä saataisiin vähän, ja tarvitaan buustia lisää, joten se on saatava kokonaisuudessaan lisästä. Kun määrä on

- 12 mg/g
- 30 kg koira tarvitsisi Avital Nutrient Plussaa käytännössä koko purkin päivässä

Kondroitiinisulfaatti ei siten ole mukana nivelten terveyden takia, vaan laillistamassa terveysväitettä.

Tuotteessa ei ole muuta plussaa kuin kova hinta. Suoraan sanottuna, minua alkaa tympimään näiden turhien monituotteiden arvioinnit. Muuten, Avital Nutrient on noin kolmanneksen halvempaa - kallis sekin - ja saman verran vahvempaa. Kun ihmiset luulevat, että Plus on jotenkin tehokkaamman vahvempaa, niin itseasiassa Plus tarkoittaa sitä, että tarvitaan lisää, että saadaan saman verran kuin tavis-versiossa.

**Valmistajan sivu:**

[https://avital.fi/tuotteet/yleiskunto/avital-nutrient-plus](https://avital.fi/tuotteet/yleiskunto/avital-nutrient-plus)
