---
title: "Koiraa ei kuulu jatkuvasti aktivoida"
date: 2025-05-22
categories: 
  - "koira"
tags: 
  - "aineenvaihdunta"
  - "energia"
  - "translated"
---

Koiran inhimillistäminen tarkoittaa sitä, että näemme koiran hieman yksinkertaisena, karvaisena ja nelinkontin konttaavana ihmisenä. Samalla koiran tarpeita pidetään samanlaisena kuin ihmisellä, oli kyse sitten ruokailukerroista tai aktiivisuudesta. Se on ehkä yleisin inhimillistämisen muoto. Jos asia on epäselvä, niin inhimillistäminen on aina väärin. Joskus se on merkityksetöntä ja jos joskus haitat ovat selvät, mutta aina se on väärin.

<!--more-->

Hypätään hetkeksi ihmiseen. Tämä aihe vaatii tarinan pohjalle.

Kauan kauan aikaa sitten olimme apinoita, emmekä edes kovinkaan isoja. Hypimme puusta toiseen ja söimme hedelmiä, marjoja, nuoria kasvustoja, linnunpoikasia… kaikkea sellaista. Emme olleet petoja, vaan ravintoketjun puolen välin alapuolella olevia saaliseläimiä. Aika säikkyjä sellaisia.

Sitten joku keksi, että ehkä voitaisiinkin oleskella enemmän maassa. Puuliikkumisen takia meillä oli jo sopiva lantionrakenne siirtyä savannille. Kaukana optimista, mutta kuitenkin parempi kuin varsinaisilla nelijalkaisilla. Koska olimme pieniä, niin meidän oli pakko nousta kahdelle jalalle nähdäksemme paremmin maakasvuston ja savanniheinän yli, ja lantio mahdollisti sen.

Aina aika ajoin joku väittää, että olemme petojen sukua, koska meillä on silmät kallon edessä ja hyvä stereonäkö. Sekä pedon etu- ja kulmahampaat. Säälittävät sellaiset, mutta on kuitenkin.

Pedot tarvitsevat stereonäköä. Jos sitä ei olisi, niin leijonan olisi kovin vaikeaa arvioida koska kannattaa hypätä gnun kimppuun. Petojen hampaistoa tarvitaan suurten lihakappaleiden repimiseen, eikä pureskelukyvyn puute haittaa, koska ruoka on suhteellisen helposti sulavaa.

Saaliseläimen ei tarvitse arvioida etäisyyksiä kovinkaan hyvin. Se mitä saalis tarvitsee on laaja näkökenttä. On paljon oleellisempaa havaita vaaniva leijona 365 asteen täyden ympyrän näkökentässä, kuin kyetä tarkasti arvioimaan onko peto 50 vai 10 metrin päässä. Mitä aiemmin sitä parempi, koska pelastautuminen perustuu karkuun juoksemiseen. Siksi saaliseläimillä on silmät kallon sivussa.

Meille ei kumpikaan, stereonäkö ja pedon etuhampaisto, kehittynyt peto-ominaisuuksien takia, vaan koska elimme puissa. Evoluution paine oli aivan toinen, mutta johti samankaltaisen tarpeen takia yhtäläiseen lopputulokseen. Marakatti on hyvin äkkiä entinen marakatti, jos se ei kykene arvioimaan etäisyyksiä ja tiedä ulottuuko hyppy seuraavaan puuhun tai liaaniin.

Hampaisto perustui etuosaltaan oksien kuorimiseen ja muuhun riistämiseen, ja kulmahampaita kaivattiin pienten eläinten syömiseen. Mutta mehän olemme tuota osin sekasikiöitä, koska meillä on jauhavat takahampaat ja sivuttain liikkuvat leukaluut. Asia, joka puuttuu jokaiselta pedolta, mutta on jokaisella saaliseläimellä.

Kun olimme laskeutuneet puusta, niin meillä oli valmiiksi

- seisomiseen ja kävelemiseen sopiva lantio
- etäisyyksien arviointiin sopiva näkökyky
- sekasyöjän jokaiseen ruokavalioon sopiva hampaisto

Me olimme kaikessa kohtuullisen huonoja. Meillä oli vain yksi vahvuus, ja se oli sopeutuminen.

Tarvittiin vielä muutama apu evoluutiolta, ennen kuin meistä tuli planeetan historian pahin petolaji: kyky kommunikoida, kyky yhteistyöhön ja liikkuvat peukalot. Sen jälkeen kaikki onkin mennyt vahvasti peppulleen.

Edelleenkään emme olleet kovinkaan tehokkaita aloittelevina petoina. Emme olleet nopeita, emmekä tuossa vaiheessa kovinkaan kestäviäkään ja hampaillamme ei saanut kovinkaan pahaa jälkeä aikaiseksi. Toki kyky käyttää keppejä ja kiviä metsästysväleinä, ja tehdä kaikki yhteistyössä, hieman auttoi.

Minusta tosin yhteistyön merkitystä on aina pahasti liioiteltu. Kaikilla laumoissa elävillä pedoilla on vahva kyky yhteistyöhön. Silti sudet eivät saaneet tapettua mammutteja sukupuuttoon. Sen teki ihminen. Toki ilmastonmuutoksen avustuksella, mutta sen aikaisen hyvin pienen ihmiskannan avustuksella mammutit saatiin hengiltä ilman, että niillä oli edes mahdollisuutta yrittää sopeutua.

Meidän vahvin ominaisuutemme oli kyky mielikuvitukseen, koska se salli keksiä uutta. Ja vasta sen jälkeen puhekyky mahdollisti tiedon siirtämisen muille ja seuraaville sukupolville.

Mutta tuokaan ei olisi riittänyt, jos meille ei olisi kehittynyt vielä yhtä poikkeuksellista kykyä. Tai ei pelkästään meille, koska tuohon aikaan olimme vielä ihmisapinoita, joten sama kyky on kaikilla ihmisapinoiden haaran lajeilla. Meidän kehityksemme vei sen vain äärimmilleen.

Se kyky on poikkeuksellisen korkea lepoaineenvaihdunnan energian tuotto, joka mahdollistaa korkean kulutuksen.

Ihminen eli siis savannilla ja oli oivaltanut, että se pystyy ottamaan jonkinlaisen pedon roolin ja laajentamaan ruokavaliotaan. Se ei ollut vahva eikä nopea, joten oli keksittävä jotain muuta.

Gepardi juoksee saaliin kiinni. Mutta kaadon oli onnistuttava noin 15 sekunnissa, tai gepardi meni nälkäisenä nukkumaan. Toiseen yritykseen ei riittänyt voimia. Leijonalauma luotti salassa tehtävään piiritykseen, koska sillä ei ollut riittävää nopeutta gasellin jahtaamiseen. Siinäkin useimmiten ensimmäisen yrityksen oli onnistuttava. Sudet luottivat kestävyydellään saaliin väsyttämiseen, mutta määrätyssä pisteessä hirvi oli kaadettava, koska matkassa hirvi voittaa suden.

Meillä oli toinen taktiikka. Me olimme koko ajan liikkeellä, kunhan valoa riitti nähdä mihin astui. Ei ollut tarvetta ottaa 12 tunnin päiväunia, jos saalis pääsi karkuun. Elimistömme sopeutui siihen, että olimme koko päivän aktiivisia ja uni hoidettiin yöllä.

Tuo kaikki vaati energiaa, itseasiassa aika paljon. Siksi lepoaineenvaihdunnan nopeuden ja energian tuoton piti lisääntyä kattamaan tuo noussut energiantarve. Ihmisapinoita lukuunottamatta millään muulla eläimellä ei tuota kykyä ollut. Siksi niiden piti levätä niin paljon lyhyenkin kiihkeämmän aktiivisuuden jälkeen.

Se toi mukanaan sen, että tarvitsimme enemmän ravintoa. Se hoidettiin sillä, että oltiin niin pitkään aktiivisia. Oli kyky kattaa isompi alue ja etsiä kauemmin hedelmiä, marjoja, kalaa ja riistaa. Tuohon perustuu vahvasti se miksi meidän pitäisi syödä niin usein. Kyllä, muutkin apinat syövät paljon, mutta niillä se perustuu hieman samaan kuin hevosilla: saatavilla olevassa ruuassa on niin vähän kaloreita.

Hevonen kulkee hitaasti ja laiduntaa koko ajan. Silti se nukkuu useita kertoja laiduntaessaan, ja sen varsinaisesti vauhdikkaammat minuutit vuorokaudessa ovat aika vähissä. Jos sama hevonen laitetaan tuntitöihin, niin se nukkuu aina enemmän ja pidempiä pätkiä kuin vapaasti laiduntava joutohevonen. Syy on krooninen univaje, koska hevonen joutuu olemaan liian pitkiä aikoja aktiivinen ja tuottamaan sekä kuluttamaan energiaa tavalla, johon sen aineenvaihdunta ei kykene.

Otsikko huomioiden arvannet jo mihin ollaan päätymässä.

Ihmisapinoilla on siis korkeampi lepoaineenvaihdunnan tuottama energia kuin millään muulla eläimellä. Ihminen on aivan omassa luokassaan aivan yksin. Meidän lepoenergiatasomme on huimasti korkeampi kuin yhdelläkään toiselle kädellisellä.

Miksi noin? Ei sitä tiedetä, mutta arvauksia on. Muut apinat eivät vaella, mutta ihminen vaeltaa. Me teimme maailmankaikkeusennätyksen siinä vauhdissa missä levisimme koko maailmaan. Tai melkein koko maailmaan, koska Etelänapamantereelle kukaan ei viitsinyt lähteä.

Yksi syy tuohon oli juurikin kykymme pitkään, koko päivän kestävään aktiivisuuteen. Luultavasti tuo kyky myös parani samalla, koska jaksamattomat jäivät jälkeen.

Energia-aineenvaihdunta oli myös yksi syy siihen miksi riisuimme turkin pois. Mitä enemmän energiaa tuotetaan, niin sitä enemmän syntyy lämpöä. Iso osa määrätyistä asioista, jotka on tehtävä valjakkokoirille, perustuvat itse asiassa vahvasti jäähdytykseen — mukaanlukien juotto. Me hoidimme jäähdytyksen luopumalla karvoituksesta. Samalla oli pakko oppia uusia asioita, kuten vaatteiden käyttö, koska välillä tuli kylmä. Ja niin meillä olikin mukautuva ja säädeltävä jäähdytys- ja lämmitysjärjestelmä.

Mikäpä oli keksiessä, koska olimme koko ajan aktiivisia. Tai jos kuulostaa paremmalta, niin olimme ison osan päivästä aktiivisia.

Meillä on edelleen tuo kyky. Siksi voimme herätä aamuviideltä ja ehtiä kuudeksi töihin. Sitten tehdä kahdeksan tuntia töitä, tulla kotiin, tehdä ruokaa. Koirankin voi viedä lenkille, koska sehän ei ole tehnyt koko päivänä yhtään mitään, maannut vain. Sitten onkin aika mennä harrastuksiin ja ottaa tuohon väliin hiukan zumbaa ja padelia, tai lähteä lenkille, lopulta voikin rauhoittua, joka tarkoittaa jatkuvaa ärsykesyöttöä tv:stä, somesta tai kirjasta.

Vihdoin alkaakin nukuttamaan ja mennään ajoissa kello 22 nukkumaan, että saadaan keskeytymättömät 7 tunnin yöunet. Joten potkitaan koira hereille ja siirrytään sen kanssa sänkyyn nukkumaan.

Yksikään ainut eläinlaji ei pysty olemaan aktiivinen keskeytymättömästi ilman nukkumista 17 tuntia putkeen. Ja jokainen meistä tietää, että jos on pakko, tai vahva halu, niin voimme olla paljon pidempäänkin aktiivisia, ilman unta.

Kaikki siksi, että joku apina aikoinaan hyppäsi savannille ja päätti lähteä kävelylle kuin muinaishistoriallinen Forrest Gump.

Mutta pidetään kirkkaana mielessä, että me olemme maailman ainoa eläinlaji, joka pystyy tuohon. Ainoa. Muut voivat olla huomattavankin aktiivisia, mutta lyhyen aikaa. Vuorokauden aktiivinen aika rajoittuu useimmilla eläimillä neljään tuntiin päivässä, osalla se on jopa kuusi tuntia.

Alatko ymmärtämään miksi aloitin tämän tekstin tuomalla inhimillistämisen valokeilaan? Ajatus siitä, että koira elää liian tylsää elämää, koska sen on pakko olla kyllästyneenä päivätorkuillaan 20 tuntia päivässä, ja siksi sitä on aktivoitava kun ihminen ei ole paikalla, on inhimillistämistä vahvimmillaan.

Ei koira nuku suurinta osaa päivästä siksi, että sillä on tylsää. Koira nukkuu siksi, että sillä ei ole vaihtoehtoja. Sen on pakko. Se tulee suoraan aineenvaihdunnasta. Kyseessä on fysiologinen asia.

Barf rikkoi aikoinaan aika paljonkin koiria. Siksi se voidaan luokitella koirahistorian pahimmaksi ruokintavirheeksi. Koiran luonnollinen ruokinta jatkaa tuolla barffin viitoittamalla tiellä. Mutta käytöspuolelle koirien aktivoiminen on saavuttamassa samaa asemaa. Jatkuvalla aktivoimisella, joka siis tehdään pelkästään siksi, että omistaja on koko päivän aktiivinen, on rikkonut koirien aivoja pahastikin. Turhan monet aktivoidut koirat ovat hermostuneita tai muuttuvat yliaktiivisiksi. Ihan siksi, että on riistetty koiralta sen uni.

Univelka sotkee mm. ihmisen kehon ja hormonitoiminnan, ja aiheuttaa suolisto-oireita (ei stressivatsa uusi asia ole) sekä sekalaisia mielenterveysongelmia. Koira ei eroa tuossa ihmisestä mitenkään. Tai eroaa yhdellä tavalla. Koiralle saa kroonisen univelan paljon helpommin ja nopeammin.

Oma aiheensa, mutta kaikki tämä on myös syy sille miksi koiran jatkuva kutina on niin hankala asia. 

Useimmin kuulemani perustelu aktivoinnille on, että koira haluaa ja tekee. Mutta jos ollaan rehellisiä, niin onko koiralla edes valinnanvaraa? Se on infantiiliksi, pentumaiseksi, jalostettu laumaeläin. Tottakai se tekee, kun vietti/vaisto/opitut toiminnat eivät muuta mahdollisuutta anna. Koiralla on sisäinen pakko.

Greyhoundeille ei ole koskaan jalostettu halua toimia ihmisen kanssa. Sen ratkaisu aktivoinnissa on syödä kaikki nopeasti, hidasteet rikotaan, ja mennä sitten nukkumaan. Russelista taasen olisi nopeasti saatu aikaiseksi hermostunut ongelmakimppu.

Onko kaikki aktivointi automaattisesti paha? Ei se tietenkään. Harva asia on ehdoton paha (kuten barf ja luonnollinen ruokinta ovat). Jos koira on luonteeltaan aktiivinen, niin se saattaa herätä kello 13 ja todeta, että mamma tulee kotiin vasta neljän tunnin päästä — iso osa koirista osaa kellon tapahtumien mukaan, mutta on yhtä pihalla kalenterista kuin 5 vuotias taapero — ja päättää tehdä itselleen viihdykettä.

Tuollaisille on syytä tarjota jotain, koska muutoin ne rikkovat tuvan. Mutta silloinkaan ajatus ja tarkoitus ei ole tarjota koko päiväksi ohjelmaa.

Haluatko tarjota koiralle aitoa aktiviteettiä? Tee jotain koiralle mielekästä puuhaa sinun paikallaollessasi sen aktivisen neljän tunnin aikana. Muista myös, että koira on aktiivinen eläin, joten anna sen liikkua. Voisin sanoa jotain irtipitomääräysten järkevyydestä, mutta olkoot. Koiran on kuitenkin päästävä vapaaksi.

On aina tehokasta lopettaa sellaiseen, joka hermostuttaa ihmiset.

- Koirasi ei ole kopio sinusta
- Suurin osa aktivoinnista perustuu siihen, että omistajan ei tarvitse tehdä
- Hihnakävely, tai kävely ylipäätään, ei ole aktivoivaa liikuntaa koiralle
- Polkupyörät, kick biket jne. ovat omistajalle, ei koiralle

Antakaa koirienne nukkua!  
  

—

Mihin perustuu väite aineenvaihdunnan tasosta? Tutkimuksiin, kuten aina. Tästä voi lähteä liikkeelle, koska se on Harvardin yliopiston tuottama helppolukuinen artikkeli: [https://scitechdaily.com/harvard-scientists-just-discovered-why-humans-burn-energy-like-no-other-animal/](https://scitechdaily.com/harvard-scientists-just-discovered-why-humans-burn-energy-like-no-other-animal/)

Ihmisen energiankäytöstä on tutkimuksia vaikka kuinka ja osassa viitataan myös muihin eläimiin. Tämä menee jo einen aiheesta ohi, mutta on myös mielenkiintoinen: [https://www.sciencedirect.com/science/article/pii/S0960982218313344](https://www.sciencedirect.com/science/article/pii/S0960982218313344)
