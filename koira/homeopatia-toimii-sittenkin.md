---
title: "Homeopatia toimii sittenkin"
date: 2014-05-11
categories: 
  - "koira"
---

Jatkuvalla syötöllä törmää kokemuksiin, jotka sinällään todistavat, että homeopatia toimii. On aivan sama mitä tutkimukset osoittavat homeopatian hyödyttömyydestä, koska kokemuspohjainen näyttö on niin vahvaa. Löytyy omakohtaisia kokemuksia, tai jos niistä uupuu, niin sitten tunnetaan joku, joka vähintään tietää yhdestä toisesta, jolla itsellään tai hänen kaverillaan homeopatia toimi. Mitä pidemmäs tämä "tuntemisketju" etenee, niin sitä suuremmalla todennäköisyydellä homeopatia on parantanut jotain todella vakavaa - kuten keuhkosyövän, aivokasvaimen tai alzheimerin. Minäkin tunnen yhden hepun, joka osti kaupasta maksaa ja se alkoi pomppimaan leikkuulaudalla. Kun sitä tutkittiin, niin se oli täynnä syöpää. En ole koskaan ostanut maksaa sen jälkeen. Ensimmäinen väite on tyylipuhdas ja vanha urbaani legenda, toinen taasen puhdasta paskanjauhamista.

<!--more-->

Valehtelevatko ihmiset? Kyllä, osa tarkoituksella ja osa tarkoittamattaan. Harkitusti valehtelijat ovat yleensä tekemässä bisnestä, tai saavat muuten vain nautintoa vedättämisestä. Suuri avoin kysymys on, että kuinka moni homeopatialla tai muilla uskomushoidoilla kuten vaikka [reikillä](https://www.katiska.eu/terveys/uskomushoidot/reiki/ "Reiki"), valehtelee tarkoituksellisesti ja kuinka moni valehtelee itselleen uskonsa tueksi. Tuolla ei ole merkitystä, sillä fakta on, että niin Big Herb kuin Big Belief ovat multimiljardibisnestä, joka myy kenelle tahansa mitä tahansa tutkimatta mitään ja toimivuuden - eli sairauksien parantamiseksi - ei tarvita muuta kuin uskoa. Ja lompakko. Mikä pahinta niin Big Herb ja Belief pyrkii aiheuttamaan ja keksimään sairauksia saadakseen myytyä uskoaan - kaikki mihin kosket, syöt tai edes hengität, niin sairastuttaa sinut tappavasti, etkä säily hengissä kuin Big Herbin ja Big Beliefin tuotteilla. Aika moraalitonta, minusta. Pahinta on se, että lyödessään laskun käteen he hymyilevät ja sanovat, että ei tätä rahasta tehdä vaan pelkästä rakkaudesta.

Osa ihmisistä valehtelee, tai oikeammin muuntaa totuutta, siksi että aito ja alkuperäinen ei ollut tarpeeksi dramaattista ja filmaattista. Muutetaan hiukan juonenkäänteitä ja tapahtumia, niin saadaan lisää vauhtia ja vaarallisia tilanteita. Jos oli nuhakuumetta, hiukan yskittikin ja työterveyslääkäri määräsi alkavaan keuhkoputken tulehdukseen antibiootteja - eli estääkseen bakteeripohjaisen sekundäärisen sairauden , eli parantaakseen viruspohjaisen flunssan - ja määräsi muutaman päivän sairauslomaa, niin ei siitä oikein saa tarinaa aikaiseksi. Ja kunnon tarina on edellytys sille, että saa huomiota. Mutta jos saikin ainakin melkein keuhkokuumeen, oli todella sairas ja lääkärit tekivät kaiken voitavansa onnistumatta siitä, ja otettuaan pieniä valkoisia pillereitä, niin olo oli paljon parempi viikon tai kahden päästä - tuolla saakin jo huomiota sekä peukutuksia. Hetken kuluttua uskoo jo itsekin tarinaan niin paljon, että pääsisi valheenpaljastuskokeesta läpi - flunssa ja yskä onkin muuttunut tappavaksi keuhkokuumeeksi, jota edes tehohoito ei saanut järjestykseen - mutta kylläkin homeopatia. Kun sen on sentään vanhaa, luotettavaa ja luonnollista hoitoa - jota se ei ole.

Mutta se, että ihmisillä on taipumusta värittää ei ole oleellista. Se on vain inhimillistä ja vähättelyyn tai liioitteluun on jokainen meistä syyllistynyt. Se on niin peruskoodattua inhimillisyyttä, että sitä on vaikea laskea edes synniksi. Se vain on asia, joka on. Myöskään taipumus yhdistää asioita toisiinsa siksi, että näyttävät tapahtuvan yhtä aikaa ja siten myös johtuvat toinen toisistaan, on melkoisen inhimillistä. Se taasen on virhe, jopa synti. Mutta koska sekin taitaa liittyä ihmisen perusuteliaisuuteen, joka ilmenee pyrkimyksenä selittää asioita, niin sitä vastaan täytyy aktiivisesti taistella. Se on tie, joka johtaa helposti harhaan.

Eräs FB-haara aiheesta kuvaa ongelmaa hieman. Koiralla oli follikuliitti. Vierasperäinen sana tunnetaan ehkä paremmin karvatupin tulehduksena, joka ei enää kuulosta yhtä pahalta. Ihmisellä se oireilee usein aknen tapaisesti, mutta koiralla se aiheuttaa mm. kutinaa, pieniä tai suurempia finnin tai paiseen tapaisia, joskus harvemmin jopa karvanlähtöä. Paikoin se muistuttaa sikaripunkkia, demodikoosia. Karvatupen tulehduksen yleisin aiheuttaja on stafylokokki (_Staphylococcus aureus_), mutta välillä asialla on muitakin bakteereja tai jopa [hiiva](https://www.katiska.eu/terveys/allergia-iho-hiiva-terveys/hiivatulehdus/ "Hiivatulehdus"). Välillä omistaja itse aiheuttaa karvatupen tulehduksen joko pesemällä koiraa liian harvoin (_suoraan sanottuna: koira pidetään paskaisena, ettei rasva lähde turkista ja lämmöneristys häviä - pääsääntöisesti harhaluulo_) tai jopa rasvaamalla koiraa - yleensä muiden iho-ongelmia takia.

Oleellista on kuitenkin ymmärtää, että niin sikaripunkissa, hiivassa kuin karvatupen tulehduksessakin on käytännössä kyse aina samasta asiasta: koiran oma vastustuskyky on heikentynyt, ja normiflooran bakteerit ja muut mikrobit eivät pidä toinen toisiaan kurissa ja herran nuhteessa. Usein perimmäinen syy löytyy ravinnosta ja paksusuolen hyvinvoinnista. Kun koiralle annetaan parhaimmasta tapauksessa lääkekuuri stafylokokkia tai hiivaa vastaan ja samalla ruokintaa muutetaan sekä muutoinkin kiinnitetään huomiota koiran yleiskuntoon ja -vointiin, niin karvatupen tulehdus saadaan kuntoon. Usein riittää pelkkä aika, ja jos koiralla ei ole autoimmuunipohjaisia ongelmia - joista aina silloin tällöin saa kiittää kasvattajaa ja joskus geneettistä lottovoittoa; shit happends - niin iän myötä ongelma poistuu.

Mutta tämä kaikki vie aikaa. Se ei tapahdu hetkessä.

Koiraa pestään, ruokintaa muutetaan, sitä ehkä jopa lääkitään ja koiran paraneminen etenee. Mutta omistaja tuskastuu, koska se ei tapahdu hetkessä. Viikon, kuukauden tai neljännesvuoden jälkeen otetaan rajummat tropit käyttöön ja kokeillaan homeopatiaa. Jonkun ajan kuluttua koira tervehtyy tai näkyy selvä muutos parempaan. Johtopäätös on selvä. Koska koira parani sen jälkeen kun homeopaattinen ostettiin ja otettiin käyttöön, niin syy/seuraussuhteen myötä paraneminen johtui homeopatiasta. Paitsi että se ei johtunut. Se johtui kaikesta muusta joka tehtiin, sekä koiran omasta elimistöstä ja sen immuniteettijärjestelmästä, joka pyrki koko ajan parantamaan sairauden.

Homeopaattinen mystinen energia ja pillerien maitosokeri - muutahan niissä ei ole - ei tukenut prosessia. Ei se auttanut. Ihminen vain luulee putkinäöllään, että se auttoi. Jätettiin huomioimatta kaikki muu. Pahimmassa tapauksessa homeopatia saattoi jopa hidastaa paranemista, sillä laktoosi voi edesauttaa epätervettä bakteerikasvua suolistossa.

Valikoiva havainnointi yhdistettynä näennäiseen kausaalisuuteen vie harhaan.

Netin syövereistä löytyy kaikkea mukavaa, kuten vaikka esimerkkejä miten erilaiset ja samaan aikaan tapahtuvat asiat saattavat antaa harhakäsityksen siitä, että niillä olisi myös syy-yhteys. Kuten vaikka että

- margariini aiheuttaa avioeroja.Kun margariinin syönti lisääntyy, niin avioerojen määrä nousee aivan samalla tavalla. Ilmeisesti miehet haluaisivat voita ja ovat valmiita hylkäämään perheensäkin läskisoosia saadakseen
- aina kun Nicolas Cage esiintyy leffoissa, niin ihmiset hukuttavat itsensä. Toisaalta, ehkä hyvin ymmärrettävää.
- maidon juonti tekee murhanhimoiseksi. Kun maidon kulutus laskee, niin vähenevät murhatkin. Siispä koirista ei tule verenhimoisia raa'an lihan myötä, vaan saadessaan maitoa
- mozzarella tekee älykkäämmäksi. Juuston kulutuksen lisääntyessä saadaan myös enemmän insinööripuolen tohtoreita

Mutta tiesittekö, että lemmikin omistaminen suojaa amputaatiosta johtuvilta kuolemantapauksilta. Toisaalta, lemmikin omistaminen lisää itsemurhia. Ja tämän kaiken on oltava totta, sillä niillä on selvä korrelaatio - kuten paranemisella ja homeopatiallakin.

Muuten - noiden kaikkien esimerkkien korrelaatio oli 0,9 tai yli. Tilastot eivät valehtele, joten myöskään homeopaatit eivät valehtele, ja ihmisten kokemukset homeopatia toimivuudesta pitävät paikkaansa.

Eikun...

Tilastotiedot tarjosi saitti [spurious correlations](http://tylervigen.com/). Kannattaa penkoa, hauska.
