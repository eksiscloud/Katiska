---
title: "Vertailussa koiran täysravintolihat"
date: 2019-12-02
categories: 
  - "koira"
tags: 
  - "laatu"
  - "markkinointi"
  - "raakaruokinta"
  - "reseptiikka"
  - "taysravinto"
  - "tuotearvostelut"
  - "tuoteselosteet"
coverImage: "070926-181638.jpg"
---

Kuivamuonat olivat pitkään ainoa vaihtoehto saada koiralle täysravintoa. Raakatuotteissa on kuitenkin jo vuosia ollut myynnissä tuotteita, joita mainostettiin täysravintoina, mutta jos niitä verrattiin koiran tarpeisiin, niin tilanne olikin jo paljon masentavampi: mainostus ei kohdannut väitettä.

<!--more-->

Täysravinnon on täytettävä koiran kaikki ravitsemukselliset tarpeet ainoana ruokana ilman erikseen annettavia täydentäviä lisiä. Jos ruoka ei täytä edes yhtä kohtaa energian tai ravintoaineiden saannissa, tai syöntimäärä on kohtuuton, niin ruoka ei ole täysravintoa.

Ruotsissa on poistettu markkinoilta ainakin yhden suomalaisen brändin kissoille tehty tuote virheellisen täysravintoväitteen takia. En ole koskaan kuullut, että Suomessa Ruokavirastoa olisi hiukkaakaan asia kiinnostanut. Joten välillä tuntuu siltä, että omavalvonta on muuttunut ainoaksi vaatimukseksi ja jopa väitteiden todisteeksi, jonka takia meno on kohtuullisen villiä.

Suomen markkinoilla ei ole kuin muutama tuote, joita voidaan arvioida ovatko ne väitteen mukaisesti täysravintoja - eikä yksikään kuivamuona kuulu siihen kategoriaan. Kuivamuonista ei nykytyylin mukaan tiedetä edes kalsiumin määrää ilman erillistä yhteydenottoa valmistajaan/valmistuttajaan. Tiedetään paljonko kalsiumia on, mutta sitä ei haluta painaa tuotetietoihin eikä julkaista nettisivuilla.

Ollaan hankalien asioiden äärellä, kun todistamattomat terveysväitteet ja imagokampanja alkaa olla painavampaa asiaa tuotetiedoissa kuin tuotteen tiedot. Lain vaatima minimi tarkoittaa nykyään liian monelle vähintä mahdollista pakollista tietoa, ei sitä mitä kannattaa tehdä ja kertoa.

## Täysravinnon problematiikka

Tuotetta saa myydä täysravintona, jos ravintoarvot valmistajan omien laskujen mukaan täyttää FEDIAF:n vaatimukset. Kaikkia ei tarvitse analysoida reseptistä, vaan täytyy olla jokin luotettava lähtötieto, josta ne on laskettu. Tuo on sinällään järkevää, koska vitamiinien, amino- tai rasvahappojen analysointi olisi tolkuttoman kallista.

Raakaruokinnassa käytetään usein lähteenä Finelin tietokantaa ja sielläkin on jokaisen ravintoaineen kohdalla merkintä "laskettu reseptistä". Tarkoittaa sitä, että THL ei ole analysoinut kaikkia ruoka-aineita, vaan käyttää muualta koottuja tietoja laskentansa pohjana.

Kypsennetyissä ruuissa osan vitamiinien kohdalla ilmoitettu määrä on keskiarvoinen ja/tai johonkin tutkimustietoon perustuva määrä, josta on tehty [kypsennyshävikin](https://www.katiska.eu/tieto/koira-tieto-ravitsemus/koira-tarve-vitamiini/vitamiinien-havikki-kuumennuksessa/) mukainen laskennallinen vähennys.

Lisäksi on muistettava tyypillinen tai keskiarvoinen määrä. Erävaihtelut ovat selviö. Ne ovat sitä ihmispuolella, ihan kasviksissakin. Tomaatille ilmoitetaan aivan samat ravintoarvot täysin riippumatta siitä missä ja miten se on kasvanut.

Lihoissa tilanne on vastaava ja vaikka perusaineet proteiini sekä rasva voivat vaihdella rajustikin sen mukaan mikä on eläimen lihavuus. Käytän usein hevosta hahmottavana esimerkkinä; aina myydään hevosta, mutta se, että hevonen on viimeisen kerran Vermossa laukannut ravuriori on täysin eri asia kuin 32 vuotiaana kaviokuumeen takia lopetettu shetlanninponitamma.

Tuo tarkoittaa sitä, että tuotteisiin täytyy suhtautua myös realismilla. Ei voida vaatia ehdotonta tarkkuutta ilmoitettuihin määriin, koska se olisi vaatimuksena täysin mahdoton - se pätee vain lääketeollisuudessa, ja sielläkin on toleranssi. Mutta sitä voidaan vaatia, että ruoka on pääosin useimmissa erissä edes sielläpäin ilmoitettua määrää eikä niin, että hyödynnetään toleranssia ajamalla rasva aina 10 prosenttia ilmoitettua alemmas ja toteamalla, että mahtuuhan se lain vaatimaan analyysin toleranssiin.

Oman lisämausteensa tuo se, että raakaruokinnalle ei ole olemassa aitoa tarvetaulukkoa, joka on täytettävä. FEDIAF:n säännökset ja ohjeet reseptiikalle koskevat kuivamuonia, mutta ruuan lähtökohdat ovat täysin erilaisia.

Koko ajan on muistettava, että se mitä me kutsumme koiran tarpeiksi, on aidosti reseptiikan vaatimus. Se aiheuttaa sen, että on useampikin tapa laskea ruuan ravintosisältö niin, että kaksi sinällään ravintoarvoiltaan täysin erilaista ruokaa saadaan mahtumaan valmistajien mielestä täysravinnon määritelmään FEDIAF:n standardeilla - riippuu täysin mikä laskutapa otetaan.

FEDIAF ilmoittaa ravintosisällön joko

- per 100 grammaa kuiva-ainetta tai
- per sellainen määrä ruokaa, josta saadaan 4,18 MJ (1000 kcal) energiaa tai jonka energiatiheys on 16,7 kJ/g, ja koira saa silloin tarpeensa täytettyä syömällä tuota niin paljon, että keskimääräinen energiamäärä 398 kJ/kgME täyttyy - ja hommahan kaatuu keskimääräisyyteen ja että tuosta energiamäärästä voidaan poiketa, jos tuotetiedoissa rajataan jotenkin kohderyhmä; light, pennut, aktiiviset...

Ruuan on täytettävä jommalla kummalla tavalla minimivaatimus, joka ei ole sama kuin suositeltava määrä.

Ollaan hankalassa tilanteessa, jos pitää yrittää arvioida raaka-aineista valmistajan moraalia täysravintoväitteen suhteen (koska ravintoarvoja ei ilmoiteta) JA pohtia samalla valmistajan etiikkaa sen suhteen, että mitä ravintolaskuilla on haluttu hakea. Monille tuttu esimerkki on kysymys kuiva-aineeen määristä vastaan vaadittava syöntimäärä.

## Vertailun perusta

Koska en suostu tekemään yhdellekään valmistajalle reseptiikkaa ilmaiseksi, niin en ala tekemään ravintosisältölaskelmia laajaa vertailua varten, vaikka minulla siihen työkalut onkin. Sen sijaan arvioin ruokien käytännön toimivuutta muutamalla mittarilla.

- Mittakoira on [perusterve, peruslaska, perusaikuinen](https://www.katiska.eu/tieto/koira-tieto-ravitsemus/koira-tarve-yleinen/perusterve-peruslaiska-perusaikuinen/) 20 kiloinen. Sillä ei ole siis perussairauksia eikä mitään rodusta tai työstä johtuvia erityisvaatimuksia. Iditarod-valjakko Lapissa talvella ulkotarhassa tai sterilisoitu nakukoira ei mahdu silloin kategoriaan.
- Käytän tarvelaskuihin [NRC:n esittämiä koiran tarpeita](https://www.katiska.eu/tieto/infokortti/koira-info-ruokinta/koiran-tarpeet-nrc/), vaikka niillä ei ole minkäänlaista viranomaisasemaa sinällään Suomessa. Tarkkaan ottaen ei ole FEDIAF:llakaan, vaan FEDIAF muuttaa suosituksiaan EU:n asetusten mukaan, mutta koska kyseessä on itseään syöttävä mekanismi, niin EU de facto seuraa mitä FEDIAF määrää. Mutta säädäntö sallii minkä tahansa luotettavan mittarin käyttämisen niin kauan, kun se ei riitele EU:n erillismääräyksiä vastaan, ja sitä NRC ei tee - taas kerran: FEDIAF:n suositukset kertovat mitä kuivamuonavalmistajan täytyy tehdä, että NRC:n vaatimukset täyttyvät.
- Tarve ja vaadittava ruokamäärä on laskettu niistä arvoista, jotka valmistaja on suvainnut kertoa. Muiden kohdalle tulee merkintä N/A, ei tiedetä. Jokainen vetäkööt siitä omat johtopäätöksensä. Samaten valmistaja ihan itse vastaa siitä, että ilmoitetut määrät vastaavat todellisuutta tämän jutun kirjoituspäivämäärä.
- Tarpeet lasketaan vain muutaman vertailun kautta:
    
    - [A-vitamiini](https://www.katiska.eu/tieto/infokortti/koira-info-vitamiini/a-vitamiini-retinoli/)
    - [D-vitamiini](https://www.katiska.eu/tieto/infokortti/koira-info-vitamiini/d-vitamiini-koiralle/)
    - [kalsium](https://www.katiska.eu/tieto/infokortti/koira-info-mineraali/koira-ja-kalsium/)
    - [sinkki](https://www.katiska.eu/tieto/koira-tieto-ravitsemus/koira-tarve-mineraali/sinkki-valokeilassa/)

- Tarpeissa ei huomioida proteiinien määrää ja laatua, sillä jokainen tuote täyttää perusvaatimukset, enkä ole vielä törmännyt tilanteeseen, jossa joku rahanarvon tunteva öljytrokari myisi vaikka kalaöljysekoitusta täysravintona. Samaten rasvan määrää ja laatua ei sinällään vertailla, mutta toki vaadittu ruokamäärä ja annossuositus kuvaa rasvan, eli energian, määrää kohtuullisen hyvin.

Kaikki tuotetiedot on valmistajan/valmistuttajan netissä julkaisemien tietojen mukaan, enkä muuta niitä, vaikka tietäisinkin jotain muuta. Toki laki vaatii täydelliset tiedot vain tuotteisiin, mutta myyjät: tervetuloa 2000-luvulle.

Ruokia ei ole valikoitu sen enempää vertailuun eikä se yritä olla kattava esitys. Kyseessä on ruuat, jotka näkyvät kohtuullisen usein Facebookin eri raakaruokintaa käsittelevissä ryhmissä.

## Perustiedot

Järjestys on sen mukainen kuin mitä tuotteet olivat selaimeni välilehdillä. Joten jos haluat aakkosjärjestyksen, niin taulukko antaa muuttaa järjestystä. Järjestys ei kuitenkaan kuvaa tuotteita itseään mitenkään.

\[table id=277 /\]

1. Tuotetiedoissa ilmoitetaan täydennysrehu, mutta myyntitiedoissa on "Käyttö: Sellaisenaan", joten kyseessä on täysrehu
2. Valmistaja ilmoittaa prosentit kuiva-aineesta, kun kaikki muut ilmoittavat märkäpainosta. Prosentit on muutettu vastaamaan samaa kuin muillakin.

## Ravintosisältö

Ravintosisällöistä vahviten annostusta pitäisi ohjata koiran lihavuus ja sitä kautta ruuan rasvapitoisuus. Raakaruokinnassa kuitenkin kalsium on vahva tekijä, jos ei annostuksen muokkaamisessa, niin laskennassa kylläkin. Osaksi se johtuu historiallisista syistä, kun kalsiumille annettiin arvotonta arvonnousua [kasvu- ja kehityshäiriöissä](https://www.katiska.eu/tieto/koira-pentu-kasvu/koiran-kehitys-ja-kasvuhairiot/), ja osaksi tuoreempana ongelmana pelko luupitoisuuden aiheuttamasta suolistotukosriskistä.

### Kalsium

Muiden kohdalla lasken minimitarpeen mukaan, mutta kalsiumille edellytän normaalitarpeen täytyymistä. Syitä on kaksi. Ensimmäinen on se, että kalsiumia on perin helppoa saada, eikä se ole edes kustannuskysymys tuotannolle. Toinen on hieman raadollisempi. Matala kalsium vaatisi korkeampaa D-vitamiinia ja tiedän jo etukäteen, että edes suositellun minimin saavuttaminen voi olla hankalaa.

\[table id=278 /\]

1. Kalsiumia ei ole ilmoitettu, mutta tuhkaa eli kokonaismineraalimäärä on 800 mg/100 g. Kohtuullisen matalalla kalsiumilla olevassa Hauhaussa tuhka on 5000 mg/100 g ja Mushin Liilassa 2700 mg/100 g. Tuo asettaa ison kysymysmerkin kalsiumin määrälle.
2. Kalsiumia ei ole ilmoitettu, mutta tuhkaa on 1200 mg/100 g. On siten mahdollista, että isommilla syöntimäärillä kalsium riittää.
3. Neufrau ilmoittaa osan arvoista alan normaalien tapojen vastaisesti kertomatta mistä mikäkin on ilmoitettu ja siksi on epäselvää, että mitä määrää kalsium aidosti osoittaa. Oletus on, että tässä se olisi märkäpainosta, ei kuivapainosta kuten on proteiinin ja rasvan kohdalla tehty. Jos määrä on jostain mystisestä syystä laskettu kuiva-aineesta ja sitten vielä muutettu kilolle, niin ruoka olisi käytännössä ilman kalsiumia.

Kysymysmerkit huomioiden jokainen ruoka kattaa koiran kalsiumin tarpeen. Mutta haarukka oli melkoisen laaja jo pelkästään energian suhteen. Tarkoittaa sitä, että Murren Classic Multi-mix ja Mush Duo+ olivat listatuissa mahdollisia ongelmia, jos joudutaan käyttämään isoja annoksia hieman pienemmille koirille. Mutta niissäkin kyse on suositusten ylittämisestä, ei vajauksista, joka ajaisi ruuan pois täysravinnoista. Sen sijaan Hau-Hau Champion Riista-riisi, Oscar Pihvimureke ja Maukas Härkä-riisi vaativat isoja syöntimääriä - toisaalta, se on olettavaakin kolmikon matalla rasvalla. Asia kannattaa kuitenkin pitää mielessä, jos syystä tai toisesta koira on pienillä annoksilla - tosin, silloin poistutaan kategoriasta peruslaiska perusterve perusaikuinen.

### Sinkki

\[table id=279 /\]

1. Tuoteseloste ei mainitse sinkkiä, mutta raaka-aineissa on ilmoitettu kivennäisaine. Uskon, että se tarkoittaa vain kalsiumia, mutta koska on mahdollista, että mukana on määrä X sinkkiä, niin tuote on listalla.

Sinkki on helpoin mittari miettiä onko joku ruoka täysravinto vai ei. Sinkkiä saadaan eri ruoka-aineista, mutta matalia määriä. Se tarkoittaa sitä, että [pelkillä raaka-aineilla on käytännössä mahdotonta](https://www.katiska.eu/ravitsemus/kivennaisaineet/perjantaitarpeet-sinkki/) saada täytettyä täysravinnon määritystä, ellei edellytetä erittäin suuria syöntimääriä. Tuo tarkoittaa myös toisinpäin sitä, että jos ruuassa on lisättyä sinkkiä, niin sen kokonaissinkkimäärä on aina korkeampi.

Hieman riippuen raaka-aineista, niin jonkinlainen erittäin häilyvä nyrkkisääntö voisi olla, että ruuassa on ylipäätään 2 mg/100 g sinkkiä, jolloin koottua raakaravintoa pitäisi syöttää 20 kg koiralle 950 grammaa (48 g/kgEP), jotta päästäisiin 2 mg/kgME tasolle.

Ainoastaan listatuissa tuotteissa oli ilmoitettu lisätyn sinkin määrä. Kaikista muista lisätty sinkki tai jopa kivennäisaineet puuttuivat valmistusaineista kokonaan. Silloin ostajalta vaaditaan vakaata uskoa, että ruuasta kuitenkin saa riittävästi - koska se on perusedellytys täysravintoväitteelle. Minä jäisin ostajana hetkeksi aikaa pohtimaan, että kun raaka-aineissa ei ole käytännön eroa, niin miten osan valmistajien on täytynyt lisätä sinkkiä ja osa on sitten pärjännyt ilman. Nyt siirrytään mielipideakselille: on aina huonoa politiikkaa vaatia asiakasta uskomaan fakta-asioissa, koska tietävät kysyvät ilkeitä kysymyksiä, kuten että mennäänkö siitä mistä aita on matalin siksi, että valvontaa ei ole ja iso osa asiakkaista ei osaa kysyä.

### A-vitamiini

\[table id=280 /\]

1. Broilerin maksan määräksi ilmoitetaan 5 %, mutta ei mistä se on. Oletettavasti se on kuitenkin kokonaismäärästä. Silloin maksaa olisi 5 g/100 g ja jos mennään Finelin arvoilla, niin A-vitamiinia olisi 487 µg/100 g ja vaadittava annos 20 kg koiralle olisi 77 grammaa.

Osassa, ellei kaikissa, on maksaa mukana, vaikka sitä ei ole tuotelosteessa eritelty. Se löytyy silloin eläinperäisistä tuotteista, tai voisi löytyä. Ongelma on taas kerran siinä, että ei tiedetä. Ei tiedetä onko [maksaa](https://www.katiska.eu/tieto/koira-tieto-ruokinta/koira-raakaruokinta-raaka-aineet/maksa-ja-maksa/) ylipäätään mukana vai onko ehkä käytetty maksan sijaan tai sen ohella [munuaista](https://www.katiska.eu/tieto/koira-raakaruokinta-raaka-aineet/munuaiset/). Ei tiedetä paljonko niitä, jos niitä on. Ei tiedetä, että onko A-vitamiiniksi laskettu myös karotenoidit, jos kasvismaailmaa on mukana. Aika paljon mitä ei tiedetä. Toki lähtökohtaisesti kuuluu uskoa, kun valmistaja sanoo jotain, mutta taas: usko on huono perusta. Tietoon perustuva luottamus olisi parempi.

### D-vitamiini

\[table id=281 /\]

D-vitamiinia vaaditaan huomattavan pieniä määriä, mutta se on ehdottoman välttämätön, jota on huomattavan vaikea saada ruuasta. Käytännössä se onnistuu ravintoteitse vain käyttämällä [isompaa määrää kalaa](https://www.katiska.eu/tieto/koira-tieto-ruokinta/koira-ruoka-lisaravinne/mita-d-vitamiinia-koiralle/) - ja silloinkin kalan on oltava kalaa, ei ruotoja. Joten jos raaka-aineista ei löydy kalaa, niin ei ole edes teoreettisia mahdollisuuksia saada D-vitamiinia riittävästi ja tipahtaa täysravintojen ulkopuolelle. Näin kävi melkoisellekin osalle ruokia. Periaatteessa [kananmunaa](https://www.katiska.eu/tieto/infokortti/koira-info-ruoka/kananmuna-lyhyesti/) voitaisiin hyödyntää myös, mutta sen pitoisuudet ovat niin alhaiset, että sillä ei ole mitään merkitystä.

## Raakaruokaa käytännössä

Jos huomioidaan syöjä syöjänä, niin koiralle itselleen käytetyillä mittareilla löytyi vain neljä täysravintoa, joissa omistajalle kerrotaan mitä koira saa:

- Kunto Maukas
- Hurja Kana-ateria
- VOM Active
- Best-In Nauta täysateria

VOM:n ongelma on itse ruuan tiedoissa. En muista koskaan törmänneeni yhtä heikkoon ja vähän kertovaan tuoteselosteeseen verkkosivuilla.

Jos mukaan mahdutetaan ne, joissa on kysymysmerkkejä, mutta saattavat täyttää edes nämä neljä eräällä tavalla pääkategoriaa ja niiden minimivaatimukset, niin mukaan mahtuvat:

- Maukas Maha-Lohi-kasvispulla
- Murren Classic Multi-mix
- MHB Karp

Itse en kylläkään uskaltaisi tuota kolmikkoa käyttää ainoana ruokana. Ja pikku vinkki Kennelpakasteelle: ottakaa se yksi täysravintoon viittaava sana pois ja teillä onkin käsissä surkean täysravinnon sijaan hyvä perusliha, tai täydennysrehu, kuten tuoteselosteessa sanotaankin.

## Entä jos...

Mittareina käytettiin kalsiumia lukuunottamassa NRC:n minimejä. Mitä jos haluaakin ruualta enemmän, kuten sinkkiä 2 mg/kgEP, D-vitamiinille 0,7 µg/kgEP ja A-vitamiinia 30 µg/kgEP? Silloin kannattaa tietysti laskea paljonko ruuasta saa ja paljonko tarvitaan lisää. Mutta jos ihmetellään kärkinelikkoa, niin tilanne olisi syötävien määrien mukaan tämä:

\[table id=282 /\]

Ollaan tilanteessa, että aidossa ruokinnassa meillä onkin enää kaksi tarjolla, Maukkaan ja Hurjan pötköt - joka ei ole yllätys, koska Hurja on hyvin... kloonahtaneen oloinen. Koiria tuo ei haittaa.

Omalla tavalla positiivisin yllätys oli Best-In. Ihan siksi, että sillä on vahva markettileima. Jos reseptiikka tehtäisiin kunnolla, ja lisäksi niin pienillä muutoksilla, että pakettien vaihtaminen on kallein osuus, niin se olisi todellinen haastaja taysraakojen markkinoilla.
