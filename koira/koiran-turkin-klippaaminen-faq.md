---
title: "Koiran turkin klippaaminen: FAQ"
date: 2020-04-27
categories: 
  - "koira"
tags: 
  - "turkki"
---

Turkin klippaaminen merkityksessä kesätukka ja muutaman millin siili on eräs vakiovääntöaiheista koiramaailmassa. Tätä kirjoitettaessa vielä sieltä tuoreimmasta päästä, mutta sen verran ikääntynyt kuitenkin, että aiheen synnyttämiä vääntöjä voi käyttää mittarina kevään saapumisesta. Se on omalla tavallaan tulenarka aihe, sillä näkemykset puolesta ja vastaan ovat niin tiukkoja ja järkähtämättömiä kuin mitä koiramaailmassa vaan asiat voivat olla.

<!--more-->

FAQ ei pyri olemaan mikään syvällisesti aihetta avaava läpileikkaus, vaan tyylipuhdas kooste useimmin kysytyistä kysymyksistä. Jos sinulla on aiheesta kysyttävää, niin käytä siihen artikkelin kommentointia.

## Mitä klippaus tarkoittaa?

On helpompi vastata kertomalla ensin mitä klippaus ei ole. Se ei tarkoita normaalia trimmausta tai nyppimistä. Jos sinulla on ratsastustaustaa, niin tiedät varmasti mitä tarkoitetaan, koska hevosia on klipattu iät ajat.

Klippaamisessa koiran turkki ajetaan vartalosta muutamasta millistä hieman pidempään eli sille tehdään siili. Tarkoitus on saada turkki alas.

Tutustu tähän:

- [Koiran klippaaminen (vlog)](https://www.katiska.eu/tieto/koira-elimisto/koira-turkki-iho/koiran-klippaaminen/)

## Miksi turkki ajellaan?

Sillä pyritään helpottamaan koiran elämää ja oloa kuumilla keleillä. Mitä paksumpi turkki, niin sitä kuumempi koiralla aina on. Tilanne on täysin sama kuin jos itse kulkisit kesähelteillä talvitakki päällä.

Koira hikoilee eli poistaa liikalämpöä kahdella tavalla:

- läähättämällä
- siirtämällä lämpöä verestä ulkoilmaan

Klippaaminen ei tietenkään vaikuta koiran hengitykseen, mutta se on luotettava merkki. Kun koiralla roikkuu kieli ja läähätetään urakalla, niin koiralla on kuuma.  Se vastaa täysin samaa kuin ihmisellä olisi otsa märkänä ja paita menisi vaihtoon.

Koira jäähdyttää vertaan tuomalla isot suonet lähelle ihoa. Tärkeimmät paikat ovat kaulan syrjät sekä reidet. Jäähtymistä tapahtuu myös hännän alueella, nivusissa ja vatsassa. Usein jäähdytetään myös päätä, mutta se ei sinällään vaikuta koiran kehon lämpötilaan. Aivot sen sijaan ovat hyvinkin herkkiä kuumuudella ja pään kastelu (tai suojaaminen) laskee nimenomaan aivojen lämpötilaa. Kun aivot kuumenevat liikaa, esimerkiksi saapunut veri on liian lämmintä tai ulkoisen kuumuuden takia, niin tapahtuu kaikki [lämpöhalvauksen](https://www.katiska.eu/tieto/koiran-terveys-sairaus/koiran-terveys-yleinen/lampohalvaus/) vaaralliset oireet: tajunnan menettäminen, [krampit](https://www.katiska.eu/tieto/harrastavat-ja-aktiiviset/loukkaantumiset-ja-vammat/krampit/) ja viimeiseksi sydämen pysähtyminen.

Kun turkki ohennetaan, niin lämpö pääsee helpommin siirtymään pois. Turkki ei suojele kuumenemiselta, siihen tarvittaisiin alumiinifolio tai ns, avaruuslakana, eikä se myöskään varjosta, kuten tekee aurinkovarjot. Sen sijaan se eristää lämmön koiran sisään. Se on yksi syy siihen miksi sisäreisissä tai vatsassa on ohuempi karvapeite kuin selässä.

Kun turkki ohenee suurten lihasten kohdalta, kuten selkälihasten, niin lihaksisto pystyy myös paremmin poistamaan liikalämpöä.

## Voiko minkä tahansa koiran klipata?

Voi. Kysymys kylläkin on, että minkä koiran kannattaa klipata.

Koirissa on eroja, aivan kuten ihmisissäkin. Jos koira ei tee kovaa työtä eikä sitä aidosti kuumuus häiritse, eli se tekee muutakin kuin makaa varjossa läähättämässä, niin turha sen turkkia on leikata. Russeleita harvemmin lämpö kiusaa, vaan ne hakeutuvat aurinkoon. Ei silloinkaan kannata turkkia ajaa.

Näyttelykoiria ei voi klipata, jos kesällä tai alkusyksystä on näyttelyitä. Klipatulla koiralla ei voi eikä saa osallistua. Turkin käsittely on ylipäätään sallittua vain trimmattavailla ja nypittävillä roduilla. Kaikkien muiden pitäisi odottaa niin kauan, että turkki on kasvanut takaisin täyteen pituuteensa.

Agility- ja kilpailevat vinttikoirat, kuten ylipäätään kaikki millään mittarilla rasittavaa työtä tekevät, kannattaisi aina klipata. 

## Milloin koira kannattaa klipata?

Koira kannattaa klipata keväällä, kun karvan vaihtuminen kesäturkiksi on alkanut. Tai viimeistään kun kesähelteet saapuvat.

Karvanvaihdon merkitys on hyvinkin epävarma asia, mutta kokemusperäisesti tiedetään, että turkki palaa normaaliin pituuteensa silloin nopeammin. Tuo johtuu vain siitä, että turkin kasvu on kiihkeämpää vaihtumisen aikana. On myös mietitty, että sotkisiko turkin lyheneminen koiran karvankasvuun liittyvää hormonitoimintaa valon ja [melatoniinin](https://www.katiska.eu/tieto/koira-aloittelijat/koira/mika-auttaa-turkkia-kasvamaan/) suhteen myötä, jos luontainen vaihtuminen ei ole vielä alkanut, mutta se on ajatusleikkiä, ei asiaa.

## Ajellaanko koko koira?

Runko ajellaan.

Päätä, jalkoja ylimmästä nivelestä alaspäin ja häntää ei ajella.

Jaloissa turkilla ei ole merkitystä lämmön säätelylle plus siellä turkki hieman suojaa risuilta ja raapeilta. Päässä ja hännässä taasen on niin heikko karvankasvu, että koiralla olisi kalju otsa ja rotanhäntä vielä silloinkin, kun muualla on jo täysi tukka.

Lisäksi klipperillä on vaikea ajaa päätä, häntää ja jalkoja esimerkiksi jänteiden, nivelien, rustojen ja luiden takia.

## Eikö turkki suojele koiraa?

Suojelee se hiukan. Koiran turkki on kuitenkin tehty suojelemaan kylmää vastaan.

### Ulkoiset vauriot

Toki turkki suojaa jonkun verran naarmuja vastaan, kuten jokainen luonnostaan lyhytturkkisen rodun omistajat tietävät. Ei sen merkitys kuitenkaan suuri ole.

Osa pelkää kovia leikkejä ja muita niskassa roikkumisia. Toki osa vahvaturkkisista roduista kykenee turkkinsa takia harrastamaan melkoisenkin kovakouraisia leikkejä, jopa tappeluja, ilman vekkejä ja haavoja. Mutta niissäkin kyse on siitä, että kovat otteet sallitaan, koska ei satu. Otteet muuttuvat heti, kun kaveri ilmoittaa, että nyt käytetään liian kovaa voimaa.

Useimmiten välttyminen haavoilta ja vammoilta ei kuitenkaan johdu turkista, vaan ihon laadusta ja rakenteesta sekä siitä miten hampaita käytetään. Jokainen omistaja, joka palkkaa koiraansa (tieten tai vahingossa) itsensä kanssa tietää, että koira voi olla olevinaan käyttäessään purua ja voimaa, mutta hampaat eivät jätä painaumia kummallisempia omistajansa täysin turkittomaan ihoon.

Greyhoundien iho on kuin paperia. Näin rodussa väitetään ja itsekin olen sitä viljellyt. Se perustuu greyhoundien herkkyyteen saada nahkaansa palkeenkieliä Useimmiten kyse ei kuitenkaan ole niinkään ihosta, vaan nopeudesta. Jos liike on hitaampi, niin reikää ei tule. Minä voin kävellessäni raapaista paljaan nilkkani tikkuun, eikä aina tule edes naarmua. Jos sen sijaan juoksen samaan tikkuun, niin tuloksena on vertavuotava haava.

Dobermanneilla on vastaava turkki. Ne voivat leikkiä todella kovakouraisesti ilman, että tulee tarvetta lähteä eläinlääkärille ompeluhommiin.

Jos koira tarvitsee paksun turkin suojaksi tappeluvammoja vastaan, niin ongelma ei ole turkin klippaamisessa. Ongelma on koirassa tai sen ympäristössä. Se pitää silloin ratkaista.

### Suoja hellettä vastaan

Koiran turkki suojaa hetken kuumuutta vastaan. Lämpö pyrkii tasaantumaan kuumemmasta kylmempään ja jossain vaiheessa turkki ei enää hidastakaan auringon lämpösäteilyn siirtymistä koiraan, vaan koiran oman lämmön siirtymistä ulos. Kun lämpötilaero turkin ulkopuolen ja sisäosan välillä on riittävän pieni, niin koiran jäähtyminen hidastuu.

Koiran ruumiinlämpö on 38 - 39°C, usein jossain 38,7 paikkeilla. Koiran lihaksisto ja muu elimistö tuottaa koko ajan lämpöä. Aivojen lämmönsäätely pitää lämpötilan tasaisena erilaisilla tavoilla (tärinä kylmässä tai läähättäminen ja verenkierron kiihtyminen kuumassa). Kun ulkoilma on liian kuuma, ja auringon säteily lisää lämpöä turkissa, niin turkki ei enää eristä ulkolämpöä vastaan, vaan eristää koiran lämpöä ulkoilmasta. Koiran oma tapa poistaa liikalämpöä ei silloin onnistu.

Voit testata sitä seuraavan helteen aikana vetämällä talvitakin päälle ja mennä hieman puuhailemaan ulos. Hetken aikaa ei ole sen kummallisempaa, mutta vähän ajan kuluttua takki ei enää eristäkään kuumalta. Tulee hiki.

Ilmakerrokset eristävät. Siihen perustuu kerrospukeutuminen. Koiran turkissa oleva luontainen kerrospukeutuminen, karvakerrokset, karvojen välit sekä karvan laatu, auttavat hetken, mutta eivät kovinkaan pitkään. On olemassa aivan selvä syy siihen miksi arktisilla roduilla on vahva turkki, mutta eteläiset rodut ovat aina ohuella turkilla. Syy on lämpö.

Vilkaise tämä:

- [Turkin jäähtyminen](https://www.katiska.eu/tieto/koira-elimisto/koira-turkki-iho/turkin-jaahtyminen/)

## Eikö kastelu riitä jäähdyttämään?

Ajatus turkin kastelusta perustuu siihen mitä hikoilu tekee ihmiselle. Tai miksi kasteltu olutpullo ei suuremmin kuumene saunassa. Kyseessä on sama fysikaalinen ilmiö kuin miksi turkki ei eristä kuumalta, vaan kuumentaa. Hikoilu jäähdyttää ihmistä, koska ulkoinen lämpö hukkaantuu nesteen haihduttamiseen, jolloin lämpöä ei pääse siirtymään ihmisen elimistöön ihon kuumenemisen kautta.

Ajatus on kaunis, mutta koira ei ole karvaton eikä olutpullo. Kasteltu koira on hetken aikaa viileä. Vähän ajan kuluttua turkkiin varastoitunut vesi ei enää kykenekään haihtumisella jäähdyttämään, koska veteen varastoituu enemmän lämpöä niin ulkoa kuin koirastakin, kuin mitä haihtumiseen tarvitaan. Vesi lämpenee ja koiran ikioma kerrospukeutuminen alkaakin estämään haihtumista.

Voit kokeilla tätäkin kesähelteillä. Pue useampi kerros märkiä vaatteita. Tai jos haluat simuloida koiraa, niin pue päällesi paksu vaate, joka imee paljon vettä sisälle. Hetken aikaa voi olla jopa kylmä, mutta vähän ajan kuluttua auringossa olo alkaakin olla tukalaa ja sopivan lämpimällä ilmalla hankit itsellesi pian lämpöhalvauksen (koska hikoilu ei jäähdytä, etkä osaa läähättää).

Tilanne on tismalleen sama kuin istuisi autossa suorassa auringonvalossa. Auton pellit heijastavat vähemmän säteilyä kuin mitä auto varastoi. Koska lämpö ei vaihdu, niin hetken kuluttua autossa olijalla on todella kuuma, koska hän ei pysty poistamaan omaa ylilämpöään, vaikka varjossa istuukin.

## Pitkä turkki suojaa punkeilta?

Lyhyt turkki suojaa punkeilta, koska punkin on vaikeampi tarttua ohikulkevaan koiraan.

Käsitys perustuu outoon oletukseen, että punkki ei pystyisi ryömimään karvojen välistä. Kyllä se pystyy, ja itseasiassa koiran turkki on sille helpompi kulkuväylä kuin aluskasvillisuus, jossa se on joutunut tarpomaan päästäkseen heinän tai varvun kärkeen.

Lyhyestä turkista punkit myös löytää helpommin. Lisäksi spot-on [punkkikarkotteet](https://www.katiska.eu/tieto/koiran-terveys-sairaus/koira-loiset/koiran-punkkilaakkeet/) leviävät helpommim ja niitä tarvitaan hieman vähemmän. Punkkipantojen karkoitusaine myös leviää ohueen turkkiin helpommin ja säilyy kauemmin.

## Muuttuuko turkin laatu?

Ei muutu.

Karva ei tiedä onko sitä leikattu. Myöskään karvan väri ei muutu. Karva on kuollutta kudosta.

Karvan kasvu ei myöskään kiihdy, tai hidastu. Se riippuu karvatupesta ja sitä ohjaa aivan muut tekijät kuin klipperin terä.

## Turkin kuuluu olla luonnollinen

Saako koira myöskin olla, tulla ja mennä luonnollisesti? Entä hankkiiko se myös ruokansa luonnollisesti?

Onko niin, että turkin täytyy olla luonnollinen, koska ei vaan viitsi tehdä asialle mitään aivan riippumatta siitä mitä se merkitsee koiralle? Jos vastaus on kyllä, niin sitten kannattaa varmaan myös muuttaa koiran luonnolliseen ympäristöön.

Lue tämä:

- [Kaksinaismoralismia koiramaailmassa](https://www.katiska.eu/tieto/koira-2/kasvatus-ja-perima/kaksinaismoralismia-koiramaailmassa/)

## Minulla on kysyttävää

Käytä siihen kommentointia. Jos kysymys tuntuu siltä, että se nauttii suurempaa mielenkiintoa, niin siihen vastataan

![](images/20090411-DSC_4942.jpg)
