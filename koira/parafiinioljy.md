---
title: "Parafiiniöljy"
date: 2011-07-14
categories: 
  - "koira"
tags: 
  - "suolisto"
  - "ummetus"
  - "vierasesineet"
---

Useimmilla on jonkinlainen lääkekaappi kotona. Joillain on jopa koirien hoito-, lääke tai [EA-laukku](https://www.katiska.eu/tieto/itsehoito/koiran-ensiapulaukku/). Meillä se on isompi, alumiininen työkalulaukku ja kohtuullisen hyvin varustettu. Kilpailureissuilla joskus silloin tällöin rataeläinlääkärit ovat lainanneet meiltä perustarvikkeita ja -lääkkeitä. [Yhden kerran meiltä puuttui eräs perustarvike](https://www.katiska.eu/puruvoima/ummetuksesta-puhalluksiin), **parafiiniöljy**. Sen kokemuksen jälkeen ei enää toiste puutu.

<!--more-->

Parafiiniöljy kuuluu eräällä tavalla sarjaan katoava kansanperinne. Se oli aikoinaan kotitalouksien perustarvikkeita kuten vaikkapa kalanmaksa- ja risiiniöljy. Nykyään kalanmaksaöljy on tehnyt comebackin [D-vitamiinin](https://www.katiska.eu/tieto/d-vitamiini/d-vitamiini/) myötä, risiiniöljyä ei enää ole (luojan kiitos) ja parafiiniöljyä tuppaa löytymään vain hevosharrastajilta.

Koiratalouksissa parafiiniöljyä käytetään [ummetusten](https://www.katiska.eu/terveys/vatsa-suolisto-terveys/ummetus/) hoitoon (_huomio nyt, barffaajat_). **Annostelu on 5 ml/10 kg tai hiukan yli ja annetaan enintään kolmesti päivässä.** Tapauksesta riippuen on syytä löytää viimeistään puolen tunnin kuluttua joku ulkoilupaikka, ellei halua mopata lattioita. Pullosta on mahdoton kaataa koiran suuhun, eikä yksikään elävä olento sitä suostu vapaaehtoisesti litkimään, joten tarvitaan myös ruisku. 25 ml ruisku sopii mainiosti 500 ml pullon suuhun, muutoin öljy on kaadettava johonkin avosuisempaan astiaan tai käytettävä letkunpätkää.

Ruokaöljyä yritetään joskus paremman puutteessa käyttää ummetuksen hoitoon. Ravintoöljyt eivät periaatteessa toimi, koska ne imeytyvät - paitsi jos annostelee litramitalla ja saa aikaiseksi rasvaripulin. Parafiiniöljy ei imeydy, joten se läpäisee sellaisenaan suoliston. Tähän liukastukseen perustuukin sen teho ummetuksen ja lievempien tukosten hoidossa.

Parafiiniöljyä voidaan myös käyttää ensi- tai hätäapuna oksentamisen hoitoon siinä vaiheessa, kun mikään ei pysy sisällä hetkeäkään, lääkäriin ei päästä ja oksennuksenestolääkitystä ei lääkekaapista löydy. Annostuksena voi käyttää vaikkapa 1,5 ml/painokilo - muistisääntönä puolikas kahvikupillinen (huom: ei mukillinen) 30kg koiralle. Parafiiniöljy rauhoittaa hieman vatsaa ja suojaa niin kurkkutorvea sekä ohutsuolen alkupäätä. Jos koira oksentaa heti juotuaan tai syötyään (oireena sitten pikaista lääkärikäyntiä vaativa) ja tiedetään, että moinen on hyväksyttävää, esim. odotellessa antibioottikuurin toimimista, niin sillä saadaan ehkä estettyä peräsuolen kuivuminen - joka aiheuttaa myös suolitukoksen oireita, kuten holtitonta oksentamista. Tämä kaikki tietysti sillä edellytyksellä, että koira ei heti oksenna kaikkea annettua parafiiniöljyä.

Kiinteää parafiinia ei saa sulattaa, ja antaa koiralle, ihmiselle, hevoselle tai ylipäätään millekään, joka käy, tikittää ja hengittää. Siihen kuolee.
