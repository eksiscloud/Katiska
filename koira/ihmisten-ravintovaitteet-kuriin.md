---
title: "Ihmisten ravintoväitteet kuriin"
date: 2011-05-02
categories: 
  - "koira"
tags: 
  - "terveysvaite"
---

Maailmassa on kuponkiuutisten ja TV-shoppien jälkeen kolme bisnesaluetta, jossa asiakkaan vedätys on ollut sääntö ja maan tapa, ja mikä hulluinta, kuluttajat vielä uskovat kaiken mitä heille väitetään. Naisten kosmetiikka, uskomushoidot ja ravinnon terveysväittämät. Nyt on tulossa stoppi ainakin viimeksi mainittuun. Väittikö joku, että EU:sta ei ole koskaan mitään hyötyä? EFSA, Euroopan elintarviketurvallisyysviranomainen, on jo pitkään siivonnut ruokien terveysväittämiä ja lisää on vain tulossa. Toivottavasti jossain vaiheessa otetaan lemmikkien rehut samalla tavalla suurennuslasin alle. Tai eihän kuivamuonasäkkien tai raakaravinnon profeettojen väitteisiin edes tarvita suurennuslasia, koska vedätykset ovat mammutin kokoisia: brändi A parantaa lonkkavian, ja BARF poistaa allergian.

<!--more-->

Turun Sanomien nettisivuillan (2.5.2011)  on _Annamari Nurmisen_ kirjoittama juttu otsikolla [Superruoka katoaa markkinoinnista](http://www.ts.fi/teemat/kuluttaja/217467.html). Siinä valotetaan kohtuullisen selvästi maallikkoläheisesti mistä on kysymys.

> Tähän olemme tottuneet: possunliha on hyvää sydämelle, jogurtti lupaa pitkää ikää ja vitamiini auttaa masennuksessa tai estää dementiaa. Näin ei tosin enää jatkossa voi väittää, sillä elintarvikkeiden ja ravintolisien terveysväittämien ylilyönteihin puututaan tulevaisuudessa entistä tiukemmin. **Ruoka ei saa ehkäistä, parantaa tai hoitaa**. Terveysväittämä ei myöskään saa olla liian yleisluontoinen.

Jos tuo vaatimus tulisi rehuihin, niin kuinka monen ns. lääkinnällisen ruuan mainostekstit meinisivät uusiksi. Hill's, Royal Canin, Specific ja liuta muita valmistajia olisi ihmeissään, kun väitteet pitäisikin pystyä todistamaan. Ja jos ruoka toimii kuten lääke, eli se ehkäisee, parantaa tai hoitaa, niin väitteet ja toimivuus olisi todistettava lääkkeiltä edellytetyllä tavalla.

> Tuotteissa ei saisi olla sellaisia väitteitä, jotka lupaavat elintarvikkeille lääkkeenomaisia ominaisuuksia. Liikaa ei saisi luvata. – Esimerkiksi probioottien terveysvaikutuksia käsittelevistä hakemuksista yksikään ei ole mennyt EFSA:lta läpi.
> 
> – Elintarvikkeista ei saa käyttää lääkkeellisiä terveysväitteitä. Niiden ei saa sanoa parantavan tai hoitavan sairauksia, selittää Marjo Misikangas Evirasta.

Bye bye kaikki nivelruuat. Hyvää matkaa hypoallergiarehut. Tietysti edellytyksellä, että miljardiluokan rehubisnes saataisiin kuriin.

Lopetetaan vielä yhteen lainaukseen, joka on hyvä pitää mielessä. Viimeistään siinä vaiheessa, kun menee sinne lemmikkikauppaan ostamaan brändiruokaa:

> – On hyvä, että tämä pellossa eläminen loppuu vähitellen. Eihän meitä saa johtaa harhaan, napauttaa \[EFSA:n terveysväitetyöryhmän jäsen\] Heinonen.

Vinkki artikkeliin löytyi [Ravitsemusuutisista](http://www.facebook.com/ravitsemusuutiset).

Kuva: [Suat Eman / FreeDigitalPhotos.net](http://www.freedigitalphotos.net/images/view_photog.php?photogid=151)
