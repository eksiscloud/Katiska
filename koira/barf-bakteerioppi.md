---
title: "BARF: Bakteerioppi"
date: 2013-04-25
categories: 
  - "koira"
tags: 
  - "bakteerit"
  - "barf"
  - "huuhaa"
  - "suolistobakteerit"
---

[Billinghurstilainen](https://www.katiska.eu/tieto/barf-ja-vastaavat/ian-billinghurst/) barf on kyllästetty luuloilla ja uskomuksilla, jopa aivan puhtaalla taikauskolla. Voidaan sanoa, että barffissa on enemmän satua kuin aitoa koirien raakaruokinta-asiaa. Yksi sellainen oppi on uskomus ruuan ja varsinkin lihan sisältämistä koiralle tarpeellisista bakteereista, joita ilma koira ei tule toimeen. Tämä on perussyitä esimerkiksi [naudanmahan](https://www.katiska.eu/tieto/koira-raakaruokinta-raaka-aineet/naudanmaha/) käytölle koirien ruokinnassa.

<!--more-->

Bakteerioppi on hyvin samankaltainen perusidealtaan entsyymiopin kanssa. Teorian mukaan lihasta saadaan hyviä, elimistölle ja ruuansulatukselle otollisia bakteereja. Ne myös luonnollisesti tuhoutuvat kypsennyksessä.

Kyllä. Jos lihassa on bakteereja, niin ne tuhoutuvat kypsennysvaiheessa ja se on se tärkein syy miksi lihaa alettiin aikoinaan nuotiotulella paistamaan. Kypsä liha ei pilaannu niin nopeasti bakteeritoiminnan takia kuten raaka. Toki maku paranee paistopinnan myötä, ja koirakin valitsee paistetun ennen raakaa (ehkä vahvemman hajun vuoksi), mutta säilyvyys ja se, että ei kuoltu pilaantuneen ruuan aiheuttamaan ruokamyrkytykseen, oli kuitenkin suurin syy niin kypsennykseen kuin myöhemmin säilöntään.

Lihassa ei ole bakteereja. Terve lihaskudos on steriiliä ja aina jos siihen joutuu bakteereja, niin kyseessä on tulehdustila. Joko elimistön immuniteetti tuhoaa sen (se vastustuskyky, jota barffin pitäisi vahvistaa) tai bakteeritoiminnan myötä tulee kudoskuolemaa, kuoliota, ja loppujen lopuksi kuollaan. Terveessä elimistössä hyödyllistä bakteerikantaa on iholla ja suolistossa, ei koskaan lihaksessa.

Bakteerioppia vaivaa toisiinsa liittymättömien asioiden yhdistäminen joksikin aivan uudeksi. On totta, että elämme liian puhtaasti ja määrätty bakteerikuormitus edistää immuunipuolustuksen vahvistumista ja tehostumista, jolloin kaupan päälle esim. allergiataipumukset vähenevät. On totta, että maitohappobakteerit edistävät suoliston hyvinvointia, mutta niitä ei saa lihasta milloinkaan. Samaten on totta, että kokemusperäisesti tiedetään, että hevosen lannan syöminen saattaa parantaa koiralla vatsan toiminnan laatua - mutta sekään ei liity mitenkään lihaan, vaan kuituun. Eikä myöskään toiseen hyvänä bakteerilähteenä mainittuun naudan pötsiin.

Raa'assa lihassa vaikuttavat vain yhdet bakteerit, mädättäjät. Pienemmissä määrin, eli kun liha on kohtuullisen tuoretta, ne ovat käytännössä ongelmattomia. Me itsekin saamme niitä aina. Ne ovat kuitenkin se perustele miksi kylmäsäilytysketjun katkeamattomuudesta ei haluta tinkiä.

Pakasteessa bakteeritoiminta on heikkoa, ja kylmän kangistamina ne eivät jaksa lisääntyä nopeasti. Bakteerit sinällään eivät ole ongelma, vaan niiden määrä. Bakteerit sairastuttavat vasta sitten, kun ne on jakautuneet tarpeeksi usein ja määrä on noussut tasolle, joka aiheuttaa ongelmia ja sairastuttaa. Tämä on se syy, miksi [salmonella](https://www.katiska.eu/tieto/koira-ruoka-turvallisuus/salmonella-ja-raakaruokinta/) ei ole koiralle useinkaan suuren suuri riski. Osaksi liharuokitun koiran erittäin happamat vatsahapot tappavat bakteereja, mutta luonnossa raatojakin syövää eläintä suojelee myös sen lyhyt suolisto. Bakteerit eivät ehdi lisääntymään sairastumiseen vaadittaviin määriin. Ihmisillä ei moista onnea evoluution myötä ole saavutettu, vaan pitkä ja hidas suolisto on meille turmio.

Ainoat ruuasta saatavat bakteerit ovat siis sellaisia, jotka pahimmassa tapauksessa aiheuttavat meille ja koirille ruokamyrkytyksen tai muun sairauden.
