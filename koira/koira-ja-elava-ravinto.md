---
title: "Koira ja elävä ravinto"
date: 2019-09-26
categories: 
  - "koira"
tags: 
  - "barf"
  - "huijaushoidot"
  - "kasvisruoka"
  - "raakaruokinta"
  - "translated"
---

Elävä ravinto on ihmispuolella kohtuullisen marginaalinen tapa syödä. Osaltaan se kuuluu humaanipuolen raakaruokaan, osaksi ei. Kuten aina ruokailutavoilla, jotka liittyvät vahvasti uskomushoitoihin, niin scenen sisällä on rajummat riidat määrittelyissä kuin mitä ulkopuolisen mielestä aidosti eroja olisi. Koirien kohdalla elävä ravinto on sama asia kuin barf, ja painotuserot tulevat gurujen haluissa tehdä aiheella bisnestä. Koiriin asia ei liity.

<!--more-->

Elävä ravinto on pääosin kasvissyöntiä ja usein aatemaailmaltaan vahvasti vegaaninen, mutta sitä voidaan myös siirtää sekasyönnin suuntaan. Lihan kanssa elävän ravinnon oppeja ei voida toteuttaa ilman vaarallisia mikrobiologisia ongelmia - suomeksi: ruokamyrkytys on lähempänä kuin uskotkaan. Toisaalta, koska idut ovat vahvassa roolissa elävässä ravinnossa, niin sitä toteuttavat ovat oppineet elämään listerian varjossa ja ilmeisesti hyväksymään riskit.

##  Elävän ravinnon määritelmä

Elävä ravinto tarkoittaa ruokaa, jota on prosessoitu mahdollisimman vähän. Prosessointi tarkoittaa

- kypsentämistä
- pakastamista
- mitä tahansa teolliselta tuntuvaa

Koska raaka kasvisravinto sulaa ihmisilläkin suunnattoman huonosti, niin prosessointia ei ole

- jauhaminen
- soseuttaminen
- hapattaminen
- liotus

Kukaan muu kuin elävän ravinnon harrastaja ei ymmärrä oleellista eroa, mutta perusväite on, että elämä häviää ruuasta, jos se

- kypsennetään yli 42 asteen, koska proteiinit pilkkoutuvat ja vitamiinit kuolevat
- pakastetaan, koska jollain tavalla entsyymit lakkaavat toimimasta
- kiertää tehtaan kautta, koska teollisuus on jollain määrittelemättömällä tavalla paha asia

Koska ruuan täytyy olla elossa, niin käytännössä vain tuore kasvismaailma kelpaa.

> Elävä ravinto koostuu mahdollisimman parantavasta ja vihreävoittoisesta ravinnosta. Kuumentamattomissa kasviksissa ovat tallella entsyymit, ravintoaineet, vitamiinit ja mineraalit.

## Elävän ravinnon väitteet

Elävää ravintoa syödään siksi, että elossa oleva ruoka tuo elämää ja terveyttä syöjälle. Elämänvoima saadaan, usein määrittelemättömällä, terveellisyydellä, mutta vahviten asialla ovat

- elossa olevat proteiinit ja rasvat
- elossa olevat vitamiinit
- elossa olevat entsyymit
- ruuilla on erilaiset sulamisajat, jotka määräävät mitä voidaan samalla aterialla syödä

Onko tuttua? Aivan, täysin samaa kuin barffissa. Johtuu siitä, että barffin tehokkain kauppamies [Ian Billinghurst](https://www.katiska.eu/tieto/barf-ja-vastaavat/ian-billinghurst/) oli ensisijaisesti nimenomaan elävän ravinnon opettaja ja teki eläinlääkärinä vain erittäin lyhyen uran.

Kun kasvi on kasvussa, eli syödään eräällä tavalla vauvakasveja, niin elävän ravinnon teorioiden mukaan niissä on silloin erittäin paljon ravinteita. Ensinnäkin maaperässä on ravinteita ja kasvissa on syöjälle ravintoaineita, joten minun on edelleenkin vaikeuksia suhtautua ravinto-osaajiin, jotka eivät tunne terminologiaa. Toiseksi, kasvavissa kasveissa ei ole mitenkään paljon ravintoaineita. Niissä on aika vähän.

Kasvavan kasvin ravintoarvot ovat hieman erilaisemmat kuin kukkivalla, siementävällä tai juurimukulaansa kasvattaneella ja on yksi syy siihen miksi maanviljelyn myötä ollaan siirrytty syömään nimenomaan aikuisia kasveja: niissä on enemmän energiaa ja ravintoaineita.

Jostain oudosta syystä vaatimus nuoruuden tuomasta elinvoimasta ei kuitenkaan koske esimerkiksi pähkinöitä.

### Entsyymit

Entsyymit ovat erittäin tärkeitä elävässä ravinnossa. Oikeastaan kaikki mitä tehdään, tapahtuu entsyymien ehdoilla. Elävän ravinnon teorioiden mukaan hyödylliset, tarpeelliset ja terveelliset entsyymit ovat lepotilassa versoissa ja varsinkin itämättömissä siemenissä, pähkinöissä ja jyvissä, joten niitä liotetaan, että entsyymit heräisivät. Itäminen tuo sitten nuoren kasvinalun mahtavat ravintoarvot ja tärkeimpänä: heränneet entsyymit.

Jos tuo tuntuu sinusta epäloogiselta ja jopa biologian vastaiselta, niin sitä se onkin. Johtuu täysin siitä, että elävä ravinto on totaalisen tyylipuhdas huuhaa-oppi.

Entsyymit ovat lajikohtaisia. Nisäkkäillä on muutama entsyymi, joita voidaan siirtää lajista toiseen. Sellaisia ovat esimerkiksi ruuansuatusentsyymit. Se johtuu siitä, että nisäkkäät ovat niin lähellä toisiaan elimistön toiminnan suhteen. Silti koirasta ei tule vegaania, vaikka sille kuinka yrittäisi syöttää naudan haimaa, tuoreena tai prosessoituna.

Sen sijaan kasvien entsyymit eivät toimi meillä. Voisi sanoa luojan kiitos, koska emme me tee mitään c. sativan viestiliikenteellä alkaa kehittämään hyönteismyrkkyä raajoihin, vaikka se tekisikin kynsienpureskelusta astetta mielenkiintoisemman. Tai että tajuaisimme päivän lyhentyessä alkaa siirtämään ihon pigmenttiä elimistön sisään. Määrätyt äärilahkot saattaisivatkin moisesta ihastua, koska silloin olisimme kaikki albiinoja.

Melkoinen osa kasvien myrkyistä johtuu niiden entsyymitoiminnasta, eikä sitä terveellisenä asiana ole yleensä pidetty.

Entsyymien suhteen on muistettava yksi oleellinen asia (lajisidonnaisuuden lisäksi). Ne ovat proteiineja, aivan samoin kuin vaikka jauheliha. On aivan se ja sama, että antaako entsyymit suun kautta ruumiinlämpöisenä vai ei, niin vatsahapot tappavat ja sulattavat ne ruuaksi. Meillä ja koirilla on omat sisäelimet sekä solut, jotka valmistavat entsyymejä. Vitamiinit on saatava ruuasta, ja entsyymit eivät ole vitamiineja.

Tuo on se syy miksi haiman vajaatoiminnassa ruuansulatusentsyymit on annettava joko mahahapot kestävässä depot-kapselissa tai jäisenä haimana.

### Proteiinit ja rasvat

Kypsentäminen yli 43 asteen aiheuttaa proteiineissa tilanteen, jota kutsutaan denaturoitumiseksi. Koska de on jonkin poistamista ja naturoituminen liittyy ilmiselvästi luontoon, niin sen täytyy olla vaarallista ja jotain, mitä ehdottomasti ei haluta.

Denaturoituminen on tapahtuma, jota uskonnollissyömisessä kutsutaan proteiinien tappamiseksi. Siinä proteiinit lakkaavat olemasta biologisesti aktiivisia omassa toiminnassaan ja niiden kierteen aukeavat, ja aminohapot saadaan käyttöön.

Tuo on pakko tehdä, koska elimistö ei koskaan käytä kokonaisia proteiineja ravinnosta. Jos proteiini pääsee kokonaisena suoliston seinämän läpi, niin joko saadaan allergia, sairaus tai kuollaan analyfaktiseen shokkiin. Proteiini aukaistaan ja puretaan kuin vanha villasukka ja aminohapot siirretään suolen pinnan läpi elimistöön ja mm. maksalle, joka tekee uusia proteiineja.

Elävä ravinto ei piittaa siitä, että vatsahapot ja ruuansulatusentsyymit nimenomaan tekevät denaturalisoinnin. Se on niiden tehtävä. Se on luonnollista ja terveellistä. Raa’an elävän ravinnon syöminen sen sijaan heikentää sulavuutta ja on hyvinkin epäterveellistä ja luonnotonta.

Rasvoilla on vielä helpompaa. Niitä ei tarvitse ihan yhtä paljon käsitellä ja ennenkuin rasvahappoketjuja saadaan paloiteltua niin pieniksi palasiksi, että niitä ei voida enää rasvahappoina käyttää, niin edellytetään raskasta käristystä ja todella pitkää kypsennystä kovassa lämpötilassa.

### Vitamiinit

Vitamiinit ovat kovanaamoja. Yksi vahvimmista mitä ruuasta löytyy. Vain mineraalit kestävät enemmän, mutta ne eivät olekaan elossa biologisen aktiivisuuden mittarilla, joka on elävässäkin ravinnossa ainoa elossa olemisen mittari.

Vitamiinit kestävät pääosin todella hyvin kypsennystä. Se on se syy miksi meille ei kehity puutostiloja, vaikka elävän ravinnon teorioiden mukaan meidän olisi pitänyt kuolla sukupuuttoon jo kauan ennen kuin poistuimme Afrikasta.

Vitamiineissa on yksi muita heikompi ryhmä: antioksidantit, kuten [C-vitamiini](https://www.katiska.eu/tieto/koira-tarve-vitamiini/c-vitamiini-koiralle/) ja [E-vitamiini](https://www.katiska.eu/tieto/koira-tarve-vitamiini/e-vitamiini-ja-koira/). Ne kestävät huonosti ilmaa ja aurinkoa. Siksi kaikki ruoka-aineet, jotka jauhetaan, soseutetaan, jätetään valolle alttiiksi ja jopa kuivataan, menettävät huomattavan nopeasti viimeisenkin elonrippeensä.

Tässä onkin yksi niin monista elävän ravinnon ongelmista. Heidän ruoka-aineissaan on suhteellisesti ottaen korkeat antioksidanttimäärät, jotka tuhotaan elävän ravinnon keittiötavoilla (prosessointiahan se on, mutta sitä ei saa kutsua prosessoinniksi, koska prosessointi on vaarallista).

Määrät ovat suhteellisesti korkeita siksi, että niitä ei ole lihapohjaisessa ravinnossa. Määrällisesti ne eivät ole korkeita, ellei syöntimäärät ole nautojen tasolla - edelleenkin 100 grammaa on aika paljon. Se mikä pelastaa elävän ravinnon syöjät keripukilta, on C-vitamiinin matala tarve.

### Viherjauheet

Viherjauheet ovat vahvassa roolissa elävän ravinnon piirissä. Joku voisi kysyä, että eikö tässä prosessointi olekaan paha - mutta älä kysy, et todellakaan halua kuulla vastausta.

Viherjauheet ovat korostetussa roolissa kahdesta syystä. Ensinnäkin siksi, että ne ovat terveellisiä ja niissä on paljon entsyymejä. Toiseksi, koska mikään ei ole niin terveellistä ihmisille kuin lehtivihreä. Se, että mikä klorofyllin tekee niin ylivoimaiseksi, on hieman epäselvää. Siinä siirrytään välittömästi aina ravitsemuksesta terveysväitteisiin.

Toinen syy on raadollisempi. Bisnestä voi tehdä vain kirjoilla, luennoilla ja lisäravinteilla - viherjauheilla on tolkuttomat katteet ja ne ovat erinomainen bisnes.

### Ruokana ylipäätään

Elävä ravinto on kaikille edes jonkinlaista lautasmallia noudattaville tuttu asia. Kun tuoresalaatti, vihannekset, marjat, hedelmät, pähkinät ja jopa paljon parjattu vilja laitetaan lautaselle omalle lokerolleen, niin totta ihmeessä ne ovat terveellisiä. Kyse on edelleenkin painotuksesta ja määristä.

Aktiivisesti elävää ravintoa noudattavilla on heikommin luutuneet luut, koska mineraalisaanti on vajaata. [B12-vitamiinin](https://www.katiska.eu/tieto/ravitsemus/b12-vitamiini-koiralla/) saanti on kysymysmerkki samoin kuin kasvissyöjillä ylipäätään. Elävällä ravinnolla olleilla on vähemmän läskiä kuin saman kokoisilla verrokeilla ja tuo tulee suoraan kalorivajeesta. Sen sijaan etelässä heillä on muita parempi [D-vitamiinitaso](https://www.katiska.eu/tieto/koira-tarve-vitamiini/d-vitamiini-koiralle/), koska yleensä ulkoilevat enemmän - mutta tuo ei koske meidän leveysasteita.

## Elävän ravinnon terveysväitteet

Kuten aina huuhaassa, niin elävä ravinto parantaa aivan kaiken. Syövän parantaminen on oleellinen osa elävän ravinnon perusväitteistä. Samaa linjaa myy ja markkinoi Olli Posti MS-tautinsa ja astmansa suhteen.

Väitteet perustuvat kahteen vahvaan tukijalkaan. Vasen on laaja-alainen hiljainen sekä havaitsematon tulehdustila, jonka sitten prosessoimaton ruoka parantaa. Se, että väitteet ruuan elinvoimasta, entsyymeistä ja vitamiineista ovat keksittyjä ja kestämättömiä, on täysin toissijaista. Ei tuon mystisen syöpiä ja muita sairauksia aiheuttavan hiljaisen tulehduksen olemattomuuskaan hidasta tahtia.

Oikea jalka on myös tuttua huttua: [pH-hoidot](https://www.katiska.eu/tieto/uskomushoidot/ph-hoidot-ja-hapan-mieli/). Se siitä ja sen kestävyydestä.

Kun jokainen kovaääninen elävän ravinnon puolestapuhuja on huijari, joka tekee kovaa bisnestä opeillaan ja kerää rahaa sairailta, niin ollaan vaarallisilla vesillä.

## Koira ja elävä ravinto

Koirilla elävä ravinto ei ole mahdollinen, koska sen teoriat ovat mahdottomia. Sitä yritettiin barffina ja lopputulokseksi saatiin pahempi ruokintavirhe kuin mihin kuivamuonateollisuus on koskaan kyennyt.

Koirille on mahdotonta antaa lihaa, joka ei olisi ollut pakastettua. Mutta elävän ravinnon teorioita yritetään tuupata koirien ravitsemukseen koko ajan, ja tuo kierretään kahdella hyvin tutulla tavalla:

- annetaan pakastettu liha huoneenlämpöisenä ja keksitään, että sillä tavalla entsyymit heräävät; se, että lihassa ei ole kuin lihasentsyymejä, jotka liittyvöt aineenvaihduntaan ja loppuu eläimen kuollessa, ei varmaan kiinnosta ketään
- lisätään [hapankaalia](https://www.katiska.eu/tieto/kuidut-yrtit-ja-levat/hapankaali/) ja jätetään sillä kyllästetty jauheliha päiväksi lämpenemään; saadaan kuulemma hyvä bakteereja ja ne entsyymitkin heräävät - muiden mielestä tuo on hyvä ja tehokas tapa hankkia ruokamyrkytys sekä toisintaa Norjan ripulikuolemat

Jos sinulla on tarve syystä tai toisesta antaa koiralle elävää ravintoa, niin tee kaksi asiaa:

1. hylkää uskovaisten kummalliset harhaluulot
2. ruoki koiraa [lihapohjaisella raakaruokinnalla](https://www.katiska.eu/tieto/ruoka/koira-ruokinta-liha/), ja jos siltä tuntuu, niin kutsu sitä sitten vaikka koirien eläväksi ravinnoksi

## Lopuksi

Kirjoitin [Katiskan naamaryhmään](https://www.facebook.com/groups/katiska/) ennen tätä artikkelia:

> Ruoka voi olla hengissä syötäessä, mutta useimmiten moinen tilanne kotikoirien kohdalla tarkoittaa joko rajusti pilaantunutta ruokaa tai metsästysrikettä, mutta ravintona ruuan on aina oltava kuollutta ja sen tappaminen on vatsalaukun päätehtävä.

Asia on juurikin noin yksinkertainen. Jos joku haluaa myydä sinulle jotain muuta elävän ravinnon nimissä, niin pidä jalat maassa ja pankkitunnukset tiukasti piilossa ja kysy pari asiaa:

- mikä on ruuan aito ravintosisältö
- missä on näyttö

Ja jos joku ihmeparannuksen ja valaistuksen kokenut haluaa kaupata sinulle ruokintatavan, jolla koirasi elää 30 vuotiaaksi, niin älä kysy, vaan juokse kiljuen karkuun.

Ruokintamaailman ongelma on kolmessa:

- jokainen kuivamuonavalmistaja valehtee, aivan jokainen
- jokainen raakaruokavalmistaja valehtelee ja selittää barffin harhaluuloja, aivan jokainen
- ihmispuolen vedättäjät ovat alkaneet laajentamaan koiramarkkinoille; ei se sattumaa ole, että Olli Posti, joka ei tiedä koirista yhtään mitään, koki tarpeellikseksi yrittää myydä itseään Katiskassa, ja tekee sitä nyt muissa koiraryhmissä

Paine siihen, että koiranomistajan on todellakin itse tiedettävä mitä tekee ja miksi, kasvaa koko ajan. Disinformaation määrä lisääntyy koko ajan ja joka päivä - ole hereillä.
