---
title: "Viikon päättömyys: Pekoni tappaa"
date: 2014-05-22
categories: 
  - "koira"
---

> Runsaasti rasvaa sisältävät ruoat – kuten pekoni- eivät sovi koirille. Liika rasvansaanti voi aiheuttaa koiralle monenlaisia ruoansulatusongelmia ja haiman vajaatoimintaa.

Tämän tiedonmurun tarjosi teille/meille [herkkusuu.fi](http://www.herkkusuu.fi/12-ihmisten-ruokaa-jotka-ovat-hengenvaarallisia-koirallesi/) - yksi verkon sen kiljuunista saiteista, jotka eivät itse tuota minkäänlaista sisältöä, vaan ainoastaan kopioivat muiden tekemiä. Samaan aikaan vingutaan toisaalla tekijänoikeuksista... Hassuin jakoketju johon törmäsin, oli kun kahdeksan kappaletta samanlaista kopiointisaittia peilasivat sisältöä toinen toisiltaan. Deja vu sai ihan uuden merkityksen

<!--more-->

Paitsi että nämä sisältöä varastavat saitit (_niissä ei ole kyse siteerauksista, vaan suoraa kopiointia, kääntäen toki ja usein vielä lyhentäen_) ratsastavat muiden tekemällä työllä, niin ne ovat tehokkaita tapoja levittää disinformaatiota. Niiden tekstisisältö perustuu aina yksinkertaisille listoille - "Nämä 6 asiaa...". Mikä ettei, ne keräävät klikkejä, käyntejä ja sitä kautta mainostuloja.

Nyt oli päätetty kerätä hieman mainosyksiköiden näyttöä niin miljoona kertaa kalutulla aiheella: ihmisten ruoka-aineet, jotka ovat koiralle vaarallisia. Onko tuttu aihe? Oletko koskaan törmännyt aiheeseen naamakirjassa? Juurikin niin...

**1\. Suklaa**

Spoilaan sen verran, että tämä oli listan ainoa oikea ainesosa. Kyllä, [suklaa on vaarallista](https://www.katiska.eu/terveys/myrkyt-terveys/suklaa/ "Suklaa").

**2\. Maito**

Todetaan sentään, että ei [maito](https://www.katiska.eu/tieto/koira-raakaruokinta-raaka-aineet/maito/ "Maito") myrkyllistä ole, mutta laktoosi-intoleranssin takia voi tulla ongelmia. Mutta suurin osa koirista sietää maitoa täysin ilman ongelmia. Se, että maidon juottamisessa ei ole useinkaan suurtakaan hyötyä, on aivan eri asia kuin laittaa se otsikon _vaaralliset koiralle_ alle ja sitten vielä todeta, että ei tämä oikeastaan tänne kuulunutkaan.

**3\. Juusto**

"_Kuten maidossa, juustossa on entsyymejä joita koiran suolisto ei osaa pilkkoa_". Siis mitä ihmettä? Tietysti koiran suolisto osaa pilkkoa entsyymejä. Entsyymit ovat proteiineja, eikä koiralla ole mitään ongelmia proteiinien kanssa. Tämä on puhdas virhe. Pojat (s_ukupuolettomassa merkityksessä_) eivät vaivautuneet kääntäessään ja yksinkertaistaessaan alkuperäistä tarkistamaan omia virheitään. Nyt tuota virhettä on sitten jaettu... satoja kertoja. Alkuperäinen toteaa, että kuten maidossakin, niin myös juustossa on sokereita ja rasvaosia, joiden pilkkomiseen koiralla ei ole entsyymejä. Puolet totta, puolet väärin - eli 50 % parempi tulos kuin ideaa kopioivilla kotimaisilla sankareilla. Juustossa voi olla laktoosia - kts. maito - mutta sen rasvat pilkkoutuvat aivan kauniisti.

**4\. Sipuli**

Kyllä, suurissa määrissä [sipuli aiheuttaa veriarvoissa ongelmia](https://www.katiska.eu/ruokinta/raaka-aineet/sipuli-ja-hemolyyttinen-anemia/ "Sipuli ja hemolyyttinen anemia"), käytännössä erään anemian muodon. Mutta: "H_arva koira himoitsee tuoreita sipuleja, mutta esimerkiksi kastikkeen seassa sipulia voi vahingossa syöttää koiralleen_". Ja taas seilattiin laidalta alas niin että paukahti. Entä sitten vaikka antaakin vahingossa. Tai jopa ihan tarkoituksella. Ei ongelmaa, ei riskiä, ei terveyshaittoja koiralle. Kaikki on hyvin, kun ei anneta 30 g/kg sipulia päivässä, joka on siis aika hemmetin paljon. Enemmän kuin sipulikeitossa. Sipuli olisi kuulunut listalle, jos olisi mainittu vaadittava määrä - tuossa lausemuodossa ei todellakaan kuulu aiheeseen _ihmisten ruuat vaarallisia koiralle_.

**5\. Parapähkinä**

Parapähkinä eli brasilianpähkinä ei ole myrkyllinen koiralle. Väite on siis väärä. Tuo olisi pitänyt laittaa muotoon pähkinät, koska ne eivät sula ja jos syödään liikaa, niin toimivat kuin vierasesineet. Mutta muutoin väite parapähkinöiden myrkyllisyydestä on pelkkä myytti.

**6\. Valkosipuli**

[Valkosipuli on riski](https://www.katiska.eu/ruokinta/raaka-aineet/valkosipuli-tuhoaa-veren/ "Valkosipuli tuhoaa veren"), jos syöttää luokkaa 5 g/kg päivässä, eli 30 kg koiralle tuollaiset neljä valkosipulia päivässä. Siis kokonaista, joka päivä. Uutteilla moinen onnistuu hieman helpommin, jos moisia jostain käsiinsä saa. Sen sijaan [valkosipulilla](https://www.katiska.eu/tieto/koira-ruoka-lisaravinne/valkosipuli/ "Valkosipuli") saattaa olla terveysvaikutuksia, esimerkiksi [kennelyskän](https://www.katiska.eu/ruokinta/raaka-aineet/valkosipuli-ja-kennelyska/ "Valkosipuli ja kennelyskä") suhteen. Eli pieleen meni tämäkin tällä listalla.

**7\. Rypäleet**

Tekstissä väitetään, että myrkyllisyys vaihtelee yksilön ja rodun mukaan. Väärin. Rypäleistä [ei ole löydetty mitään sellaista yhdistettä](https://www.katiska.eu/terveys/myrkyt-terveys/rusinat-ja-viinirypaleet/), joka osoittaisi riskiä. Tosiasiassa ei edes tiedetä mitä muuta ns. rypälemyrkytyksiin syöneet ovat syöneet, ei tiedetä paljonko ne olivat syöneet ja mikä merkitys on sillä, että "epidemia" alkoi vasta 90-luvulla jenkeissä (sitä ennen mitään ongelmaa ei ollut) ja lentomyrkytysalueilla. On huomattava myös, että rypäleiden aiheuttamat munuaisongelmat mystisesti lisääntyvät säännöllisesti sen mukaan paljonko niistä on uutisoitu. Koe-eläimillä rusinoilla ja rypäleillä ei ole myrkytystä saatu aikaiseksi, millään annoksilla.

**8\. Avokado**

Avokadon myrkyllisyys on puhtaasti [teoreettinen riski](https://www.katiska.eu/terveys/myrkyt-terveys/avokado-tappava-myrkky/). Avokadoa ei pysty syöttämään niin suuria määriä. Avokadon siemeneen tukehtuminen on mahdollista, mutta tennispallot ja luut tappavat tuhottomasti enemmän. En ole löytänyt yhtään merkintää avokadon kiveen tukehtuneesta koirasta. Siispä turha tämäkin.

**9\. Omenan kara**

Outo ilmaisu, kun kuitenkin tarkoitettiin omenan siemeniä. Joku voi pian luulla, että kokonainen omena on turvallisempi. Mutta onneksi omena onkin täysin turvallinen. Jotta saataisiin syanidia aikaiseksi vatsahapoissa, niin siemenet olisi pureskeltava rikki. Sellaisenaan ne, kuten ylipäätään siemenet, eivät sula eivätkä siten aiheuta riskiä. Ihmisenkin on vaikea pureskella omenan siemeniä ja koiralle se on vielä vaikeampaa, käytännössä mahdotonta. Toinen huomioitava asia on määrä - puhutaan kiloista. Joten turha tämäkin, ja koira voi huoletta syödä omenaa jos maistuu.

**10\. Hiivataikina**

Jostain syystä taikina löytyy säännönmukaisesti näistä listoista. Käyminen voi aiheuttaa ongelmia. Samaten raaka taikina voi aiheuttaa vatsan väänteitä ja hajuhaittoja, kuten tekstissäkin todettiin. Mutta suolen repeäminen turpoavan taikinan takia... Jos unohdetaan se, että vatsassa taikina ei enää nouse eikä turpoa, niin ei pullataikina sentään mikään alien ole. Taikinan ongelma on sen sitko ja usein suuri syöty määrä - joten periaatteessa tämä voisi olla listalla. Tosin ryöstetty kuivamuonasäkki suurempi riski on.

**11\. Kahvi**

[Kofeiini](https://www.katiska.eu/terveys/myrkyt-terveys/kofeiini/) on pääsääntöisesti täysin turha koiralle. Mutta ei sillä rytmihäiriöitä saada aikaiseksi - nyt meni vellit sekaisin suklaan kanssa. Sen sijaan kylläkin oksennusta ja tärinää ehkä - mutta parin kolmen mukillisen jälkeen. Aika sissi saa koira olla, että kahvinkeittimestä moisen määrän litkii. Suurempi ongelma suodatinpussin ja kahvinporojen ryöstäminen on, koska sotku on mielenkiintoinen. Silloinkaan ei saada kofeiinimyrkytystä aikaiseksi niin, että se vaatisi edes lääkärikäyntiä.

**12\. Pekoni**

[![20100123-P1000143](images/20100123-P1000143.jpg)](https://www.katiska.eu/wp-content/uploads/2013/03/20100123-P1000143.jpg)Jonkinlaista dramatiikan tajua on osoitettu, kun suurin emätöppi on jätetty viimeiseksi. Ikään kuin kruunaamaan lässähtänyt kakku. Toistetaan tätä nyt riittävän monta kertaa, että se jää mieleen: rasvan syönti ei aiheuta haiman vajaatoimintaa eikä tulehdustilaa haimassa. Ei ole koskaan aiheuttanut. Tässä sekoitetaan lahjakkaasti kaksi aivan eri asiaa. Se, että haimaongelmissa vähennetään rasvaa, johtuu vain ja ainoastaan siitä, että haima ei sairaana kykene tuottamaan riittävästi ruuansulatusentsyymejä rasvan pilkkomiseen, jolloin sulamaton rasva aiheuttaa ongelmia. Mutta rasva ei aiheuta haimalle yhtään mitään.

[Rasva on koiralle](https://www.katiska.eu/ruokinnan-erikoiset/lihavat-laihat/koiran-lihottaminen-rasvalla/) ensisijainen ja käytännössä ainoa energian lähde. Jos annetaan rasvaa liikaa, niin koira lihoaa. Ei muuta.

Joten kun koiran kippoon laittaa rasvaista sikanautaa tai rasvaista broilermassaa ja parhaimmassa tapauksessa jopa lihaista rasvaa ja kalaöljyä, niin kannattaa pitää muistissa se, että pekoni 18 - 35 % rasvalla [tuhoaa haiman](https://www.katiska.eu/tieto/koira-sairaus-elimet/haima-ja-rasva/) ja on vaarallinen koiralle <grin> niin perusruoka 18 - 35 % rasvalla onkin sitten terveellinen ravinto koiralle.
