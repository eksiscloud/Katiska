---
title: "Aptus Multidog jauhe"
date: 2019-05-02
categories: 
  - "koira"
tags: 
  - "lisaravinteet"
  - "mineraali"
  - "tuotearvostelut"
  - "vitamiinit"
---

Aptus on Oriolan tuotemerkki, joten koska kyseessä on lääketehdas ja sarjan tuotteet ovat pääsääntöisesti hinnakkaita, niin voisi olettaa, että multivitamiinina Aptus Multidog olisi poikkeuksellisen hyvä. Lääketehdastausta näkyy siinä, että määrät ovat lupausten mukaisia. Tosin käytössä se on vain kallis kalsiumlisä.

<!--more-->

Monivitamiini ja-hivenainetuotteet ovat yleensä niin vahvasti kompromisseja yhden vaikuttavan ainesosan kautta, että niille on vaikeaa keksiä mitään muuta käyttötapaa, kuin varmuuden vuoksi ruokinnoissa, jotka antavat jo kaikkea riittävästi.

Katsotaan löytääkö Aptus Multidog jonkun lokeron kohtuullisen kilpailulla monivitamiinimarkkinoilla.

Yksi gramma jauhetta sisältää oleellisia ravintoaineita:

- kalsium 290 mg
- magnesium 14 mg
- rauta 1,1 mg
- sinkki 1,3 mg
- jodi 20 µg
- seleeni 4 µg
- A-vitamiini 39 µg
- D-vitamiini 0,35 µg

Kuten näkyy, niin Multidog pitää nimensä antaman lupauksen siltä osin, että se antaa niin vitamiini- kuin hivenainetäydennystä. Mukana tulee lisäksi merkityksettömiä määriä B-vitamiineja, kuparia jne.

Aptus suosittaa käyttämään tuotetta kun epäillään vajaasaantia. Ymmärrän moisen täysin ympäripyöreän ja hyödyttömän ohjeen tuoteteksteissä, mutta kun sitä kuitenkin käytetään aidossa ruokinnassa tukena, niin mitään ei kuuluisi tehdä epäilyksen perusteella.

Multidog lupaa suositusannoksella 2,6 g/10 kg täyttävänsä puolet koiran tarpeesta ja se pitää lupauksensa [NRC:n suositusten](https://www.katiska.eu/ravitsemus/koiran-tarpeet-nrc/) suhteen kaikessa muussa paitsi kalsiumissa. 30 kg koiran tarve kalsiumille on 1666 mg ja Multidog antaisi 2262. Puolet tarpeesta tarkoitti kalsiumin suhteen siis lähes kaksinkertaista määrää.

Tämä aiheuttaa sen, että Multidogin pakkauksen pitäisi sanoa, että tuote on lisäravinne, jota käytetään, kun ruuassa ei ole yhtään kalsiumia ja muita halutaan antaa lisää puolet tarpeesta.

Minun on vaikea keksiä moiselle mitään käyttötarkoitusta. Jos siitä olisi jätetty kalsium pois, niin se olisi ihan toimiva lisä kuivamuonissa esim. sairauksien tukiruokinnoissa tai liikkuvien buustauksessa. Nyt sen ainoa järkevä käyttökohde on raakaruokinta, jossa se ei helpota mitään, vaan ainoastaan vaikeuttaa ja nostaa kuluja.

Koska se on de facto tuunattu kalsiumlisä, niin kun raakaruokinnassa sitä annetaan koiran kalsiumin tarpeen mukaan ja jopa niin, että samalla annetaan kalsiumia imeytymisvaran mukaan yli mitä koira laskujen mukaan tarvitsee, niin silti saadaan vai puolet kaikesta muusta. Ja se puolikas täytyy löytää jostain muualta.

Aptus Multidog hinnalla 16,90/180 g poistaa siis tarpeen ostaa kalsiumkarbonaattia hinnalla 10,00/40 kg ja puolittaa maksan tarpeen sekä merilevääkään ei tarvitse enää antaa hitusen sijaan kuin hippusen. B-vitamiineistahan ei ole puutosta, eikä raudasta. Suurin osa raakaruokkijoista, jotka eivät noudata NRC:n suosituksia D-vitamiinin ja sinkin suhteen, Multidog ei suuremmin apua tuo erikseen ostettavien lisien kulutusten suhteen.

Aptus Multidog on aidon käyttönsä suhteen siten vain kallis kalsiumlisä. 30 kg koiralle suositusannos poistaa vain ja ainoastaan kalsiumlisän tarpeen, jolloin purkki riittäisi kolmisen viikkoa ja päiväannos maksaisi 80 sentin paikkeilla. Aivan liikaa kalsiumlisästä, jonka kylkeen kuitenkin tarvitaan kaikki muutkin lisät.

Annan Oriolalle ihan ilmaisen vinkin. Joko poistatte kokonaan kalsiumin tai tipautatte määrän sinne noin puoleen tarpeesta kuten kaikissa muissakin, ja katatte painovajeen glukoosilla, niin silloin Multidogille löytyy käyttökohteita. Nyt ei löydy kuin heille, jotka epäilevät asioita koiransa ruokinnassa, eivätkä tiedä mitä korjaisivat ja miten.
