---
title: "Niasiini (B3-vitamiini)"
date: 2018-08-11
categories: 
  - "koira"
tags: 
  - "b-vitamiinit"
  - "b3-vitamiini"
  - "infokortti"
  - "tarve"
  - "tryptofaani"
  - "vitamiinit"
---

Niasiini eli B3-vitamiini on yhteisnimi kahdella muulle yhdisteelle, nikotiiniamidi ja nikotiinihappo. Ne ovat samantyyppisiä, mutta eri yhdisteitä, joilla on kuitenkin vitamiinina samanlainen toiminta. Niasiini toimii koiran elimistössä useimpien muiden B-vitamiinien kanssa koentsyymi energiantuotannossa, proteiinien ja rasvojen synteesissä sekä antioksidanttina.

<!--more-->

**Tärkeimpiä vaikutuksia**

- osallistuvat vedyn kuljetukseen, jota tarvitaan hapetus/pelkistysreaktioissa
- mukana energia-aineenvaihdunnassa, varsinkin glykolyysissä eli hiilihydraattiaineenvaihdunnassa
- tarvitaan rasvahappojen synteesissä
- antioksidantti

**Tärkeimmät saantitiet**

- maksa ja elimet
- liha ja kala

**Yhteistoiminta**

- Niasiinia voidaan muodostaa elimistössä [riboflaviinin](https://www.katiska.eu/ravitsemus/vitamiinit/riboflaviini-b2-vitamiini/) (B2\-vitamiini) avulla ja [tryptofaanista](https://www.katiska.eu/ravitsemus/proteiinit/tryptofaani/), joka on niasiinin esiaste.

**Tarve**

- NRC: 570 µg/kgME
- oma tuotanto, määrä tuntematon, mutta merkityksellinen
- FEDIAF: 1,7 mg/100 gKA

**Muunnos**

- Niasiiniekvivalentti = 1 mg niasiinia = 60 mg tryptofaania

Niasiini imeytyy ohutsuolesta, mutta ihmiset kykenevät imeyttämään pieniä määriä vatsalaukusta. Ei ole tiedossa mikä on koiran kyky imeyttää vatsalaukun kautta, mutta kokonaissaannille sille ei ole merkitystä. Vaikka ruuasta saataisiin hieman liian vähän, niin keho valmistaa maksassa tryptofaanista niasiinia. Tarkka määrä ja oman synteesin merkitys saannille on kuitenkin jonkin verrankin hämärän peitossa.

Ihmisillä niasiinin puutos aiheuttaa taudin nimeltään pellagra, mutta se on länsimaissa erittäin harvinainen. Lievemmät puutokset ovat mahdollisia, jos ravitsemus ei ole kunnossa ja lihatuotteita käytetään huomattavan vähän.

Niasiinin vaje hidastaa aineenvaihduntaa, koska sillä on niin suuri merkitys energian tuottamisessa. Ihmisillä niasiinin vajeen yhteyttä ylipainoon on tutkittu. Periaatteessa yhteys olisi mahdollinen koirillakin matalan eläinperäisen materiaalin ja korkean hyödyntämättömän hiilihydraatin laihdutusruuilla. Niasiinin vajaus saattaa olla myös yksi selitys laihdutuksessa tapahtuvalle aineenvaihdunnan hidastumiselle, joka vaikeuttaa painonpudotusta.

Niasiini on yliannostukseltaan melkoisen turvallinen, eikä minkäänlaisen myrkytyksen saaminen ravintoteitse ole mahdollista. Se ei onnistu myöskään lisäravinteilla. Sen sijaan ihmisten kolesteroliongelman tukihoidoissa käytetyillä niasiinituotteilla yliannostus on mahdollista saada aikaiseksi.

Nikotiiniamidi on erittäin turvallinen, mutta nikotiinihappo onkin suurissa määrin myrkyllisempi. Yliannos nikotiinihappoa aiheuttaa voimakasta pintaverisuonten laajenemista ja kiihtymistä, ihon punoitusta, kuumotusta, kutinaa ja maha-suolikanavan häiriöitä. Suurina annoksina se on lisäksi maksaa vahingoittava, mutta koska se alentaa veren kolesterolipitoisuutta, niin sitä käytetään ihmisillä.

Koirilla jakoa saantisuosituksissa ei ole varsinaisesti tehty nikotiinihapon ja nikotiiniamidin välillä. Suomessa aikuisille on hyväksyttäväksi saanniksi ilmoitettu nikotiinihapossa 10 mg/vrk ja nikotiiniamidille 900 mg/vrk silloin kun niasiini on ruuassa lisättynä. Se ei siis koske ruuasta itsestään saatavia määriä.

Nikotiinihapon riskien suhteen kannattaa kuitenkin muistaa, että raskaana oleville ja imettäville naisille ei em. rajoitukset koske.

Riski nikotiinihapon aiheuttamalle myrkytykselle on käytännössä nolla niin kauan kun koiralle ei anneta ihmisten [lääkkeiksi luokiteltavia](https://www.katiska.eu/tieto/koira-ruoka-lisaravinne/lisaravinteista-yleisesti/) niasiinituotteita.
