---
title: "Kuinka paljon kalsiumia annetaan koiralle?"
date: 2019-07-29
categories: 
  - "koira"
tags: 
  - "annostus"
  - "faq"
  - "kalsium"
---

Yksi säännönmukaisesti esitetyistä kysymyksistä on, että kuinka paljon kalsiumlisää X annetaan koiralle. Lyhyt vastaus on, että niin paljon kuin koira tarvitsee. Hiukan joutuu harrastamaan kerto- ja jakolaskua, koska purkkien annossuosituksiin ei saa koskaan luottaa.

<!--more-->

Kun haluaa tietää [paljonko koiralle annetaan](https://www.katiska.eu/kurssit/koiran-raakaruokinnan-suunnittelu/) kalsiumia, niin täytyy tietää kolme asiaa:

1. kuinka paljon koira tarvitsee
2. kuinka paljon muusta ruuasta saadaan
3. paljonko lisässä on kalsiumia

## Koiran tarve

Koiran tarve voidaan ilmoittaa kahdella tavalla:

- 130 mg/kgME eli metaboliselle painolle, joka on paino potenssiiin 0,75
- 80 mg/kg

Per painokilo tarve voi olla myös 60 tai 65 mg/kg, ja ne ovat kaikki oikein, omalla tavallaan. Sanotaan näin, että virhe ei ole koskaan kovinkaan suuri, laskee tarpeen millä tahansa noista.

Silloin 25 kg koiran tarve olisi

- metabolisen painon kautta 1453 mg eli noin 1,5 g
- elopainon kautta 1,5 g - 2 g

Laski millä tavalla tahansa, niin kerrotaan vielä kahdella, niin saadaan imeytysmisvaraa.

- 25 kg koira tarvitsee kalsiumia 3 - 4 g

## Muu ruoka

Raakaruokinnassa se tarkoittaa luita. Luiden määrän arviointi on useimmiten aivan mahdotonta ja vielä vaikeampaa on tietää paljonko niistä saadaan kalsiumia. Jos käytät valmiita pötköjä, niin niissä on usein kerrottu. Mutta sääntö se ei ole.

Jos syötät raakaa ilman luita, kokonaisia tai jauhettuja, niin ruuasta ei saada kalsiumia. Ajanvieteluita ei lasketa.

Jos ruokit 50/50-tyylillä, niin sinun täytyy tietää paljonko annat kuivamuonaa. Periaatteessa pitäisi punnita, mutta desilitroina saat likiarvon. Tosin pitäisi tietää litrapaino, sillä se saattaa vaihdella aina paljonkin. Joskus valmistaja kertoo sen, joten vilkaise netistä tuotetiedot ja tutki säkin tietoja.

- yleisenä muistisääntönä voi käyttää, että 1 dl = 45 g

Jos koira saa päivässä 1,5 dl kuivamuonaa, niin se syö silloin noin 67 g.

Tuo ei vielä riitä. Täytyy tietää paljonko ruuassa on kalsiumia. Se on usein kerrottu ruuan analyysitiedoissa ja on aina ilmoitettu prosentteina. Tai siis kun on ilmoitettu, kaikki valmistajat eivät kerro kalsiumin määrää. Yksi sellainen on Royal Canin. Heille kannattaa aina lähettää mailia ja kysyä - muutoin he eivät koskaan ala ilmoittamaan määriä.

- yleinen muistisääntö on, että kuivamuonissa on 1,2 % kalsiumia.

Kun tiedät montako grammaa koira syö, ja montako prosenttia kuivamuonassa on kalsiumia, niin sitten lasket: syödyt grammat jaetaan sadalla ja kerrotaan kalsiumprosentilla.

Joten jos koira syö 67 g kuivamuonaa, niin se saa kalsiumia

- 67 g / 100 x 1,2 % = 0,8 g

Jos kuivamuonasta saatu kalsium on

- vähemmän kuin tarve, niin tarvitaan erotuksen verran lisää
- sama tai enemmän kuin tarve, niin kaikki on hyvin

## Kalsiumlisä

Purkissa kerrotaan lähes aina paljonko siinä on kalsiumia. Se, että mistä määrästä se on ilmoitettu, onkin jo vaihtelevampaa. Osa ilmoittaa kilolle, osa sadalle grammalla (joka on sama kuin prosentti), osa jollekin mittalusikalle ja osa vaikka per kaksi tablettia.

Sinun täytyy itse hahmottaa mille määrälle kalsiumin määrä on kerrottu ja sitten ynnäillä, että paljonko täytyy antaa, että saadaan tarve täytettyä. Saa antaa enemmänkin.

Välillä on ilmoitettu se yhdiste, josta saadaan kalsiumia. Joten jos purkissa lukee, että siinä on 97 % kalsiumkarbonaattia, niin siitä ei ole 970 mg/g kalsiumia. Siinä on 970 mg/g kalsiumkarbonaattia. Kalsiumkarbonaatissa on noin 40 % kalsiumia eli grammassa olisi kalsiumia noin 388 mg. Usein pääsee helpommalla, kun muistaa, että kalsiumkarbonaatissa on 0,4 g/g kalsiumia.

Koska koiralle on syytä antaa imeytymisvaraa, jotta taattaisiin riittävä saanti, ja jotta saataisiin helpompi muistisääntö, niin

- tuplataan koiran tarve määräksi 160 mg/kgEP
- ja koska kalsiumkarbonaatissa 0n 400 mg/g

antaa pyöristettynä määrän

- **kalkkilisää annetaan 0,5 g/kgEP**

Jos on erityistä tarvetta, kuten jos kalsium närästää koiraa, niin määrä voidaan puolittaa, mutta silloin on ehdottomasti varmistettava [D-vitamiinin](https://www.katiska.eu/koira/d-vitamiini-koiralle/) saanti.

Ruoka-annokseen tarvittavan kalsiummäärän laskeminen on yksinkertainen jakolasku. Jaetaan tarve sillä mitä on. Joten jos

- 25 kg koira, joka
- syö 1,5 dl kuivamuonaa,
- tarvitsee kalsiumia kaavalla 4 g (joka on tarve) - 0,8 g (joka saadaan kuivamuonasta) = 3,2 eli noin 3 grammaa lisää, ja
- meillä on kalsiumkarbonaattia jauheena, niin
- 3 g / 0,4 g = 7,5 g 

Jos leikitään, että tuossa kalsiumkarbonaattipurkissa tulee mukana mittalusikka, jossa on noin 3 g jauhetta, niin annos on noin

- 2,5 mitallista

Se on myös pari teelusikallista tai puolikas ruokalusikallinen.

## Joudut laskemaan

Missään ei ole sellaista valmista laskuria, joka laskisi koirasi kalsiumin annostuksen valmiiksi. On sellainen mahdollista tehdä, mutta silti sinun pitää tietää edes mitä koira syö.

Tuollaista laskuria odotellessa joudut itse laskemaan. Ei se vaikeaa ole. Kokeile.
