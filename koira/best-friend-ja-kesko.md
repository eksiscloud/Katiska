---
title: "Best Friend ja Kesko"
date: 2014-05-08
categories: 
  - "koira"
---

Etsimme jatkuvasti hinta/laatusuhteeltaan sopivaa kuivamuonaa [50/50-tyyppiseen](https://www.katiska.eu/ruokinta/raakaruokinta/rarf-omat-tunnusluvut/ "RARF – omat tunnusluvut") ruokintaan. Koska ruokinnan pääpaino on lihoissa, ja koirilla on hyvä sietokyky ruokinnan muutoksiin, niin kuivamuonan laadulla ainoana ruokana tai valmistajan ja myyjän markkinointiväittämillä ei ole meille mitään merkitystä. Riittää, että siinä on jokin järkevä proteiini/rasva-suhde, raaka-aineet eivät ole mallia vegaani ja koirien vatsat sietävät sen. Kuivamuonissa ei ole käytännön eroja suojaravintoaineiden eli vitamiinien ja hivenaineiden suhteen, joten mikä tahansa ajaa saman asian, ja koska käytännön eroa omassa ruokinnassa ei ole, niin minulla ei ole suurtakaan hinkua maksaa jotain 8o euroa säkki vain siksi, että erikoismyymälän kauppias pysyisi leivän syrjässä kiinni.

<!--more-->

**edit:** _merkin valmistaminen on lopetettun jossain vaiheessa 2014. 
Korvaavaa adultia en ole kokeillut, eikä se ole koostumukseltaan samanlainen_

Olemme käyttäneet tuhottomasti erilaisia kuivamuonia. Osa on saatu lahjaksi, osa palkinnoksi ja osa on ostettu ale-myynneistä joko edustuksen loppuessa tai ylipäiväisinä. Niin sanotusti arkihankintoina meillä on mennyt mm. Jeppeä, Jahti & Vahtia, Mustin ja Mirrin omaa brändiä (siinä hopeisessa pussissa), Hauhau Championia tai Mushin omaa tuotantoa jota nykyään myydään Oulun suunnalta brändillä <edit kun muistan nimen, alzheimer iski> Vetjotain. Jokainen on toiminut ongelmitta, mutta aina jossain välissä on joko saatavuuden suhteen ollut ongelmia, on joutunut ajamaan liian kauas tai hinta on lähtenyt kiipeämään.

Olemme kokeilleet halvista halvimpia kuten Lidlin Orlandoa, jonka punainen versio muuttaa kakkimiskasat iloisen värisiksi ja jopa Luppaa. Ne toimivat kanoilla, mutta eivät meillä - jossain menee raja silläkin mihin teräsvatsaisetkin koirat kykenevät.

Meillä on ollut laatumerkkejä, kuten vaikka RC:tä, Eukanubaa, Hills'iä, Nutra Nuggetsia, Masteryä, Orijenia, Acanaa tai Belcandoa. Joko ne eivät ole vastanneet hintaansa, eli niistä ei ole saatu mitään etua, tai niistä on ollut jopa haittaa ja hankaluuksia.

Kokemuksen mukaan, kun liha on perusta ja kuivamuonat lähinnä ravintolisänä täydentämässä, niin ainoat järkevät vaihtoehdot ovat löytyneet hintahaarukasta 20 - 30 euroa. Mutta sitten löysimme Best Friendsin, vahingossa.

Olimme reissun päällä ja oivalsimme, että kuivamuona on muuten loppu. Äkkipysähdys Lahden pohjoispuolella olevan Citymarkettiin, jossa oli muuten typerin koskaan tapaamani parkkihallin tapainen liittymiensä suhteen, ja koiranruokahyllylle. Jostain syystä nappasimme esille [Best Friendsin Balance Regularin](http://www.bfbalance.fi/regular.php) ja tavaamaan analyysiä. Tyypilliseen markettiruokatapaan, jossa etsitään tulos myyntivolyymillä, sitä ei tarvinnut pitkään lueskella.

Liha ja eläinperäiset tuotteet 35 %, vilja, kasviperäiset sivutuotteet ja kivennäisaineet. Proteiinia 28 % ja rasvaa 7 %. Hinta hivenen päällä 18 euroa 15 kiloa.

\[pullquote\]Minä ruokin koiria, en sosiaalista ryhmäpainetta tai imagoa.\[/pullquote\]

Mitä ihmettä. Lihaksi etäisesti kutsuttavaa tuotetta enemmän kuin monessa merkkituotteessa, ja raakaproteiini riittävän korkea. Taas kerran tuli todistettua se, että proteiinin nostaminen on halpaa eikä vaadi tuottajalta mitään. Sen sijaan rasva maksaa. Tuota oli kokeiltava. Yllätys oli melkoinen. Kakka oli kunnossa, koirat söivät eikä mitään valittamista. Voisin väittää, että löysimme parhaan mahdollisen vaihtoehdon liharuokintaa täydentämään. Toki tuolla ei saa mainepisteitä koiraporukoissa, joissa ruokinnan laatua arvotetaan kilohinnan, ei toimivuuden mukaan, mutta hittoa siitä. Minä en tee mitään siksi, että sillä olisi jokin sosiaalinen aspekti. En ainakaan koirien ruokinnassa. Ainoastaan tarkoituksenmukaisuus ja tulokset vaikuttavat

Kohtuullisen pieni pellettikoko ja väri tylsän harmaa. Joten mainosväittämä, että se ei sisällä tarpeettomia väriaineita, pitää takuulla paikkaansa. Hieman huolestutti tuo tarpeettomuuden painottaminen, koska tarve on laajasti määriteltävä asia. Jos värjäys saa omistajan ostamaan ruokaa, niin silloin se on tarpeellinen, vaikka koira ei sillä mitään tekisikään.

Mutta sitten törmäsimme ongelmaan. Meillä päin ei kukaan myy tuota, ei K- eikä S-ryhmä, muista (harvoista) puhumattakaan. Olimme löytäneet toimivan ja edullisen ruuan, jota ei saanut mistään.

Soitto Best Friendille Kuopioon. Ne tiesivät tukkuasiakkaansa, mutta eivät minne he puolestaan ruokiaan siirtelevät. Joten soitto Keskoon ja kysymään. Sitten tuli yllätys. Ei, meidän K-Markettimme ei tuota myy - jonka jo tiesimmekin. Ja kyllä, sitä saadaan sinne noin kahden päivän varoitusajalle. Täytyy vaan pyytää myymälästä. Joten soitto lisää, tällä kertaa paikalliseen K-Markettiin. Kerrottu piti paikkaansa - kyllä he tilaavat ja toimitus on yleensä kahden päivä luokkaa. Joten nyt Vihdin K-Markettiin on tulossa Best Friendiä, ainakin meidän tarpeeseen - ehkä hyllyynkin asti. Tulevaisuudessa riittää, että nappaa jotakuta kaupassa hihasta kiinni ja kertoo, että ruokaa tarvittaisiin.

Minä en (hölmöyksissäni) tiennyt, että kauppiasta voi pyytää tilaamaan oikeastaan mitä vaan mitä keskusliikkeen tukussa on. Nyt tiedän. Joten tässä tapauksessa ainakin voin huoletta sanoa, että asiakaspalvelua löytyi Keskon suunnasta. Jos tuo toteutuu ihan käytännössäkin, niin olen vain tyytyväisempi.

Uskon, että sama toimii muissakin kaupparyhmissä. Kannattaa kysyä, jos omassa kaupassa ei ole jotain sellaista, jota tietää muualla olevan valikoimissa.
