---
title: "Alkaloosi"
date: 2010-06-17
categories: 
  - "koira"
---

**Alkaloosi** on elimistön happo-emäs-tasapainon häiriötila, jossa solunulkoisen nesteen (plasman) vetyionipitoisuus on vähentynyt jolloin kudokset ja veri ovat liian emäksisessä tilassa. Alkaloosi jaetaan edelleen tilan aiheuttaneen syyn mukaisesti aineenvaihdunnalliseen eli metaboliseen tai hengittämiseen liittyvään eli respiratoriseen alkaloosiin.

<!--more-->

Metabolinen alkaloosi voi kehittyä esimerkiksi voimakkaan oksentelun myötä, kun koira menettää runsaasti vatsahappoja. Tai vastaavasti jos vatsahappoja neutraloidaan liiaksi esimerkiksi bikarbonaateilla tai vastaavilla valmisteilla. Virtsaneritystä lisäävät lääkkeet saattavat johtaa samanlaiseen tilanteeseen vähentämällä verenkierrosta kloridisuoloja. Metabolinen alkaloosi voi olla myös merkki Cushingin oireyhtymästä tai maksakirroosista.

Respiratorisessa alkaloosissa elimistöstä poistuu keuhkojen kautta liian paljon hiilidioksidia ja tilalle tulee happea. Näin käy esimerkiksi ihmisillä hyperventiloidessa eli hengittäessä liian nopeassa tahdissa. Vaikka koiralla onkin paremmat menismit kestää läähätystä, niin niilläkin vastaavan tyyppinen tila tunnetaan. Liian nopean hengittämisen syynä voi olla psykologiset syyt (esimerkiksi paniikki tai pelkotila), myrkytystila tai keuhkojen tai keskushermoston sairaus.

Happo-emästasapainon häiriö veressä voidaan helposti todeta verinäytteestä tehtävällä verikaasuanalyysillä. Perussyy hoidetaan ja tarvittaessa korjataan mahdollinen elektrolyyttiepätasapaino.
