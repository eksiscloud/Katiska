---
title: "Koiran tyhjän vatsan oksentelu"
date: 2019-05-09
categories: 
  - "koira"
tags: 
  - "narastys"
  - "oksentaminen"
  - "vatsa"
---

Koira on oksentanut yön aikana, tai aamulla, keltaista vaahtoa. Tuttua huttua monelle ja kyseessä on tyhjän vatsan oksenteluksi kutsuttu tila. Tila siksi, että useimmiten kyseessä ei ole sairaus, vaan kyse on enemmänkin koiran herkkyydestä.

<!--more-->

Keltainen vaahto on vatsanesteisiin sekoittunutta sappinestettä. Väri voi vaihdella vihreästä keltaisen kautta punaisen sävyihin, mutta se on normaalia. Väri riippuu täysin siitä, että mitä sapessa olevia väriaineita on missäkin määrin ja miten ne ovat sekoittuneet vatsan sisältöön. Mutta punertava värisävy ei tarkoita verta - veren huomaa kyllä, ja voisi jopa sanoa, että jos vain epäilee verta, niin se ei ole koskaan sitä.

Tyhjän vatsan oksentelu, tai hakukoneiden takia tyhjän mahan oksentaminen, on sinällään aivan normaalia ja liittyy enemmälti koiran herkkään oksennusrefleksiin kuin nimenomaan tyhjään vatsaan.

Tuo on tosin semantiikkaa, koska tyhjä vatsa aiheuttaa oksentaminen, mutta ero ihmiseen on selvä. Vaikka meilläkin on kyky oksentaa, niin tyhjän vatsan oksentaminen on yleensä ihmisillä merkki vakavammasta asiasta (ei, aina se ei vatsahaavaa tai muuta, kova stressikin voi aiheuttaa). Koirat ovat herkkiä oksentamaan, se on niiden ominaisuus, ja siksi ne reagoivat herkästi mihin tahansa ärsytykseen.

Silti tässä välissä on syytä muistaa, että koirat ovat yksilöitä, ja reagoimiskynnys vaihtelee - suurin osa koirista ei oksenna tyhjääkään vatsaa. Ei edes maissintähkiä tai sukkiakaan.

[![](images/41284F25-8FC4-4996-A07C-6255ADF48373.jpeg)](https://www.katiska.eu/wp-content/uploads/2019/05/41284F25-8FC4-4996-A07C-6255ADF48373.jpeg)

## Oksentamisen syy

Tyhjän vatsan oksentamisen syyksi sanotaan aina nälkää, kun vatsa on tyhjä. Kyllä, se on laukaiseva tekijä, mutta varsinainen syy löytyy hieman syvemmältä.

Kun koiralla on nälkä, tai se odottaa ruokaa, niin sen ruuansulatusjärjestelmä alkaa toimimaan. Se alkaa erittämään vatsahappoja ja sappi maksan kanssa alkaa erittämään sappinestettä.

Sappinesteellä on kaksi tärkeää merkitystä ruuansulatuksessa:

- se auttaa imeyttämään rasvat
- se vahvana emäksenä neutralisoi vatsahapot ohutsuolessa

Toki sillä on vahva merkitys erilaisten kuona-aineiden poistajana, mutta se tulee kuvioihin vasta ruuansulatuksen jälkeen, eikä liity tähän asiaan.

Emäksisyys on varsinainen ongelma. Kun sappi(neste) pääseekin eräällä tavalla vastavirtaan alemman vatsaportin kautta mahalaukkuun, niin se alkaa ärsyttämään. Tämä ärsytys yhdessä vatsahappojen kanssa aiheuttaa oksennusrefleksin - ja omistaja siivoaa keltaista vaahtoa lattialta

Jos ei ole tullut ajatelleeksi, niin koiralle on täysin turha kiukutella koskaan oksentamisesta, vaikka siivoaminen ärsyttäisi tai ällöttäisi. Ei koira voi sille mitään. Kyse on tahdottoman hermoston toiminnasta. Ei koirilla ole bulimiaa, jossa se päättää oksentavansa.

### Sairaudet

Tyhjän vatsan oireilu, kuten muutenkin oksentaminen, on eräällä tavalla yleisoire, joka sopii vähän kaikkeen. Vaikka useimmiten oksentaminen on vain oksentamista, niin se saattaa liittyä erilaisiin sairauksiin. Ongelma on siinä, että melkoinen kirjo sairauksia aiheuttaa oksentamista.

Hieman pielessä olevalla vertauksella voisi sanoa, että aina kun koiralla on mikä tahansa sairaus, joka liittyy millään tavalla suolistossa  olevaan ruokaan, tai sulatetun ruuan ruoka-aineiden käsittelyyn, niin elimistö käynnistää oksentamisen. Voitaisiin jopa sanoa, että halutaan estää uuden ruuan tuleminen, koska ruuan käsittely aiheuttaa ongelmia.

Jos koira oksentaa muuten vaan, niin siihen ei kannata kiinnittää siivoamista enempää huomiota. Mutta jos koiran ilmiasussa on mitä tahansa muutakin - kipuilua, syömättömyyttä, huomattavaa juomista, pahaa ripulia jne. - niin kannattaa alkaa etsimään eläinlääkärin numeroa.

Silti tavallisissa vatsataudeissa on aivan turha lähteä lääkärille. Sen arviointi mikä on tavallista, voikin olla joskus haastavaa - olen usein sanonut, että mieti itseäsi; lähtisitkö itse lääkärille vastaavassa tilanteessa - jos vastaus on kyllä, niin sitten lähtee koirakin.

Tuohon on olemassa (ainakin) yksi poikkeus. Astuttamaton narttu aikajaksolla 1 - 8 viikkoa kiiman loppumisen jälkeen, kun mukana on eleitä epämukavuudesta, mahdollisesti selvääkin kipuilua, ja lisääntynyttä juomista. Riskinä on [kohtutulehdus](https://www.katiska.eu/tieto/koira-terveys-narttu/kohtutulehdus/), pyometra, ja siinä riittää epäilyskin lähteä heti lääkärille.

## Oksentelun riskit

Tyhjän vatsan oksentelu ei sinällään ole riski millekään, ainakaan jos se on satunnaista. Jos se muuttuu säännölliseksi, niin sitten aletaan keskustelemaan vakavammin nielun ärtymisestä. Koska oksennettu neste on vähintään vahvan hapanta, joskus emäksistä, niin se ärsyttää kurkkutorvea. Vatsassa on suojana vahvat limakalvot, mutta kurkussa ei ole mitään suojamekanismia syöpymistä vastaan.

Pahanhajuinen hengitys on aika ajoin merkki närästyksestä, jokai aiheutuu vatsanesteiden nousemisesta nieluun, mutta toki siihen vaikuttaa moni muukin asia. Myös hampaiden heikkoa kuntoa selitetään joskus vatsahapoilla ja oksentamisella. Itse suhtaudun kylläkin tuohon teoriaan hyvinkin epäilevästi.

Seurauksena vatsan sisällön nousemisesta kurkkuun on ärtymistä ja sitten ollaankin hoitamassa [närästystä](https://www.katiska.eu/tieto/koira-terveys-narastys/koiran-narastys/).

Mutta edelleenkin: ei satunnainen oksentelu mitään tee. Yhtä vähän kuin ihmisilläkään

## Hoito

Koska tyhjän vatsan oireilu johtuu koiran elimistön vakuuttumisesta siitä, että kohta kuollaan nälkään, koska vatsassa ei ole ruokaa, niin yleisin hoito on hyvinkin suoraviivaista: annetaan ruokaa.

Määrän ei tarvitse olla iso. Useimmiten pienikin aamupala rauhoittaa tilanteen. Itsellä on ollut pari, jotka reagoivat tyhjän vatsan oksentamisella [nälkäpäiviin](https://www.katiska.eu/tieto/koira-syominen-yleinen/koiran-paasto/), ja ne hoituvat yhdellä paahtoleivän viipaleella. Siirtämistä kahteen ruokintaan ei sinällään tarvita.

Yksi tapa on myöhäistää ruokaa niin paljon, että aamulla on vielä ruokaa vatsassa. Mutta jos illemmalla kotiin tultaessa odottaa keltainen vaahtokasa, niin sillä ollaan vain siirretty ongelmaa aikaan, jolloin koiran yökkäily ei herätä omistajaa. Silloin kannattaa ehkä antaa illalla isompi määrä hitaammin sulavaa ruokaa, joka tarkoittaa kuivamuonaa. Osalla 50/50-ruokituista asiaon ratkaistu niin, että annetaan aamulla lihat ja illalla viimeiseksi kuivamuona - kuivamuonan sulamisaika on kuitenkin huomattavasti pidempi kuin lihan.

Tyhjän vatsan oireilu onnistutaan myös poistamaan kokonaan, ainakin silloin kun se ei kulje käsi kädessä jonkun muun ongelma kanssa, kuten närästyksen. Silloin koira poisopetetaan säännöllisistä ruoka-ajoista ja aina samankokoisista ruoka-annoksista. Aletaan syöttämään täysin ennakoimattomasti.

Jos tänään ruokitaan iltapäivällä, niin seuraava ruoka tulee keskellä yötä, seuraavana aamuna tai vasta illalla. Mitään kaavaa ei saa olla. Myös ruokakuppien käsittelyssä ei saa olla rutiinia siltä osin, että ruoka tehtäisiin valmiiksi.

Kun annos laitetaan kuppiin, niin se annetaan koiralle heti. Tämä tuo tosin oman vaikeutensa pakasteiden sulattamiselle, koska joko täytyisi olla koko ajan uutta valmiiksi sulamassa, tai sitä sulatetaan kerralla isompi määrä. Se, että otetaan aamulla vaikkapa siipiä sulamaan tarkoituksena antaa ne illalla, ei toimi. Koira on jo kytkenyt sen mielessään syömiseen, ja alkaa odottamaan ruokaa.

Tuo on kuitenkin työläs tapa, ja jos asian voi korjata palalla leipää tai pienellä annoksella ruokaa, niin miksi nähdä vaivaa - ei kyse kuitenkaan niin vakavasta asiasta ole.

## Altistavat tekijät

Tämä ei ole faktaa, vaan kokemusta. Mutta tyhjästä vatsasta kärsivät koirat ovat usemmiten sellaisia, jotka ovat syöneet koko ikänsä päivässä useampia aterioita.

Tyhjää vatsaa oksentavat ovat luultavasti herkempiä kylläisyyttä ja nälkää ohjaaville hormoneille sekä lisääntyneelle vatsahappojen eritykselle. Tuo on enemmänkin nippeliä, kuin auttaisi hoitamaan tilaa, mutta saattaa auttaa miettimään sopivaa ratkaisua.

Ne on pidetty huomattavan pitkään [kolmella ruokinnalla](https://www.katiska.eu/tieto/ruoka/yksi-vai-kaksi-ruokintakertaa-paivassa/), koska on opetettu pieleen mitä [pentuaika](https://www.katiska.eu/tieto/koira-pentu-ravitsemus/pennun-ruokinnan-hype/) aidosti tarkoittaa. Sitten on oltu kahdessa ruokinnassa, koska omistajakin haluaa aamupalan.

Koirien hermorakenne ei ole paras mahdollinen. Vaarallinen toteamus, koska valtaosa ymmärtää tuon väärin luullen sen tarkoittavan sekopäistä hullua ja että koira olisi jotenkin piloilla. Tuolla tarkoitetaan herkkää koiraa, joka reagoi helposti outoihin asioihin, eikä palaudu kovinkaan helposti rentoon olotilaan. Se saattaa säikkyä helposti, on eroahdisteinen ja jopa jossain määrin arka. Silloin kyse on stressistä ja koiran heikentyneestä kyvystä sietää sitä.

Muuttumattomat rutiinit ja kellon mukaan eläminen altistaa. Koiran maailma romahtaa, kun kelloja siirretään talvi/kesäajan mukaan, tai jos omistajan työvuorot muuttuvat.

Samanlaisen ruuan syöttäminen herkistää ruuansulatusta ylipäätään. Kun koiraa ei ole käytetty kompostorina, niin mikä tahansa muutos sotkee systeemin - jopa aamupalan myöhästyminen

### Närästys

Tyhjän vatsan oksentelu ei ole läheskään aina oma erillinen juttunsa, vaan oire. Tyypillisin on [närästys](https://www.katiska.eu/tieto/koira-terveys-narastys/koiran-narastys/), ja kun närästys saadaan hoidettua, niin tyhjän vatsan oksentelukin loppuu (toki voidaan jeesustella sillä, että onko silloin enää kyse varsinaisesta tyhjän vatsan oireilusta, mutta se lienee täysin toissijaista).

Jos koiran oksentelun aiheuttaa se, että koira ei ylipäätään syö riittävästi tai kieltäytyy syömästä, niin vaikka kyse on teknisesti tyhjästa vatsasta, niin se miksi vatsa on tyhjä, on varsinainen korjattava syy. Silloin ei uhrata sekuntiakaan ajatusaikaa tyhjän vatsan oireilulle.

Syömättömyyden suhteen kannattaa myös uhrata hetki aikaa sen tutkimiseen, että aiheuttaako nirsoilevaa käyttäytymistä jokin määrätty ruoka-aine. Kalkkijauheet laimentavat vatsahappoja, jolloin on riski närästyksen tyyppiseen oireiluun. Silloin on syytä vaihtaa [kalsiumin lähde](https://www.katiska.eu/tieto/ruoka/mita-kalkkia-koiralle-kannattaa-antaa/) esim. kapseleiksi.

Vaikka [merilevä](https://www.katiska.eu/tieto/koira-raakaruokinta-raaka-aineet/merileva/) jodipitoisuuksiltaan onkin houkutteleva ravintolisä, niin se on myös yleinen närästyksen aiheuttaja.

Osa ei kestä punaista lihaa, osa huutaa samariinia kalkkuna-aterian jälkeen. Kalaöljy on monille ongelma.

Luultavammin yleisin syy närästykseen on refluksitauti. Vatsalaukun ylempi tai alempi portti ei ole tiivis, ja päästää ruokamassaa pois vatsalaukusta. Refluksia ei voida ruokinnalla ja ravinnolla parantaa, vaan ruokinnallisesti saadut vaikutukset perustuvat aina kahteen:

- happamuuden poistamiseen, jotta limakalvojen ärtymistä ei tulisi
- ruuan rakenteen, määrän ja ajoituksen muuttaminen niin, että riski ruuan noususta kurkkuun pienenee

Ongelma on siinä, että silloin myös ruuansulatuksen teho heikkenee sulatusajan pidetessä ja siitä seuraa omia ongelmiaan, pahimmillaan ruoka-aineallergian tyyppistä oireilua sekä hiivaa.

Refluksi on hoitoa vaativa krooninen sairaus (oikeammin rakennevika), jonka hoito riippuu täysin refluksin vakavuudesta.

## Korjata vai jättää

Usein tyhjän vatsan oksentelun kanssa helpoin tapa on vain elää sen kanssa ja antaa koiralle vaikka aamulla pienempi annos ruokaa. Mikään sääntö ei saa kahlita ja kaiken täytyy olla tarkoituksenmukaista.

Jos oksentelu johtuu muusta sairaudesta, niin se korjaantunee samaan tahtiin, kun sairaus - [haiman vajaatoiminta](https://www.katiska.eu/tieto/koira-sairaus-elimet/sairas-haima-koiran-haimatulehdus/), sappiongelmat, gastriitti... - korjaantuu. Jos on korjaantuakseen. Mutta jos oksentelu on selvästi koiran elämää vaivaava asia, tai yhdessä jonkun muun oireen kanssa, niin

- muuta ja korjaa ruokinta
- vie eläinlääkärille, jotta aidot sairaudet saadaan selvitettyä tai poissuljettua (ihan sama miten ruokavaliota muutat, jos syy on sappikivissä)

**Ruokinnan ja tukihoitojen mietinnässä kannattaa käyttää alan osaavia ammattilaisia:** [tilaa puhelinaika](https://store.katiska.info/tuote/puhelinneuvonta/)
