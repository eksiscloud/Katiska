---
title: "Akupunktio ja eläkeläinen"
date: 2011-03-02
categories: 
  - "koira"
---

Akupunktio on mielipiteitä jakava hoitomuoto. Osalle riittää todisteeksi neulahoidon toimivuudesta se, että kyseessä on vanha kiinalainen hoitomuoto. Kun ottaa huomioon, että Kiinassa oli muinaisina aikoina, ja vielä aivan uudemman ajan kynnykselläkin, ylipäätään anatomian tutkiminen kielletty, niin peruste on hivenen ontuva. Mutta siitäkään ei päästä yli eikä ympäri, että subjektiivisten kokemusten mukaan mitattuna akupunktiosta on saatu apua. [Akupunktiota](http://www.jakkelehtonen.fi/katiska/terveys/akupunkiolla-lievennysta "Akupunkiolla lievennystä") on jonkun verran tutkittu ja tulosten mukaan se toimii lievittäjänä lyhytaikaisesti lievissä kivuissa. Lihasjumeja laukaiseva vaikutus onkin paljon epäselvempää.

<!--more-->

Törmäsin erään foorumivinkin myötä linkkiin, jonka takaa löytyy _Pauliina Meren_ lisensiaattitutkielma vuodelta 2008. Hän käsitteli akupunktiota iäkkäiden koirien tukihoitona otsikolla **Geriatrisen koirapotilaan piristäminen akupunktion avulla**.

Hän toteaa työnsä abstraktissa näin:

_Akupunktion piristävän vaikutuksen selvittämiseksi yksinään ja edelleen sen käyttökelpoisuutta_  
_hoitomuotona oireilevalle, ikääntyvälle koiralle olisi mielekästä jatkaa lisätutkimuksin, todellista_  
_lumeryhmää käyttämällä. Näin mahdollisesti saataisiin lisää akupunktion eläinlääkinnällistä käyttöä_  
_puolustavia tuloksia. Mutta jo tämän tutkimuksen perusteella voi akupunktiohoitoa, kuten myös_  
_ravintohiivaa suositella vanhuuden myötä oireilevan koiran tukihoidoksi._

Jos nyt unohdetaan sellaiset melkoisen vahvaa asenteellisuutta osoittavat sanavalinnat, kuten

- "_tutkimuksessa tarkasteltiin akupunktiohoidon ja ravintohiivan mahdollisen positiivisen vaikutuksen (minkä tahansa) todentamiseksi_",
- "_Aiheesta tehtävä tutkimus on tärkeää paitsi terapiamuotoa kannustavien tulosten saamiselle, myös vielä jossain määrin akupunktiota kohtaan esiintyvien epäluulojen vähentämiseksi_" tai "
- _saataisiin lisää akupunktion eläinlääkinnällistä käyttöä puolustavia tuloksia_",

niin aloitettu tutkimustyö - olkoonkin, että työ ei täytä luotettavan tutkimuksen mittareita, niin silti tulokset olivat mielenkiintoisia.

Jos virkeyttä ja parempaa liikuntakykyä saadaan parannettua akupunktiolla, niin aina parempi. Ylipäätään vanhojen koirien elämänlaatuun olisi kiinnitettävä enemmän huomiota kuin vain antamalla glukosamiinilisää. Ennen kuin alatte buukkaamaan vastaanottoaikaa, niin muistakaa, että arkaa ja säikkyvää koiraa ei ehkä kannattaisi lähetä kuljettamaan täysin vieraaseen paikkaan. Sama juttu dementikoiden kanssa. Stressi saattaa olla suurempi haitta kuin neuloista ehkä saatava hyöty.

Mutta lukekaa itse, ja tehkää omat johtopäätöksenne:

\[download id="153236"\]

[photo](http://www.photodropper.com/photos/) credit: [markhillary](http://www.flickr.com/photos/56087830@N00/420946483/ "markhillary")
