---
title: "Lisäravinteet ja doping"
date: 2010-03-16
categories: 
  - "koira"
---

Me kaikki tiedämme miten laaja tietovarasto internet on. Kaikki tiedämme myös kuinka vaikeaa on löytää asiaa. Jo pelkästään hakukoneiden käyttö on monelle vaikeaa. Silti niiden hyödyntämistä pidetään perustaitona. Suurin virhe, jonka suomalaiset tekevät, on sanojen perusmuotojen käyttäminen. Hakukoneiden robotit meneät sivuja läpi ja indeksoivat niiden sisältöä, tekevät siis jumalattoman laajaa sanaluetteloa. Parhaimman tuloksen saa kun välttää vaikkapa muotoa _koira lihas revähtymä_ ja yrittääkin jotain vaihtoehtoa, joka löytyy aidosti tekstistä. Vaikkapa _koiran lihasrevähtymä_. Pelkkä tiedon löytäminen ei ole se vaikein osa, vaan kyetä erottelemaan jyvät akanoista. Hatusta heitettynä 90 prosenttia on puhdasta höpinää ja ja luuloja sekä kuulopuheita levittäviä foorumiosumia - olkoonkin, että niistäkin löytää joskus asiaa. Viitisen prosenttia on suoranaista valehtelua ja loput sitten asiaa. Kohinasignaali-suhde on siis tiedon kannalta rajun negatiivinen. Epäilys, kyseenalaistaminen ja valikointi ovat tärkeimpiä netin käyttäjän perustaitoja - ei tekninen osaaminen.

<!--more-->Törmäsin tällaiseen, joka on valitettavan hyvä esimerkki siitä disinformaatiosta, jota netti on pullollaan:

> lisäravinteet sisältävät erilaisia ainesosia jotka antidoping-säännöt kieltävät ja joilla on varoaika. Esimerkiksi merilevällä on kahden viikon varoaika. Sama pätee vihreään teehen, silläkin on varoaika. Kannattaa tarkistaa mitä tuotteet sisältävät ja minkä ko. aineen varoaika on, ennenkuin näyttelyyn voi osallistua!

Antidoping-toiminta on edelleenkin uutta ja ihmeellistä kennelmaailmassa. Vinttikoirissa siihen on jo totuttu ja sen kanssa eletään ilman sen kummallisempia kiihkoiluja. Siksi siellä moinen puolitotuuksien viljeleminen aiheuttaisi joko naurunremakan tai kohteliaammilta ihmisiltä vaivihkaista päänpudistusta.

Pääsääntöisesti lisäravinteet eivät sisällä mitään erilaisia ainesosia, j0tka olisivat dopingsäännösten kieltämiä. Se riippuu ainoastaan raaka-aineista. On ymmärrettävä doping-sääntöjen perusta. Kaikki sellainen, jota koira saisi normaalista ravinnostaan, on sallittua ja koiran suorituskyvyn keinotekoinen nostaminen tai laskeminen on kiellettyä. Merilevä ei ole sellainen tuote. Se sisältää vain ja ainoastaan sellaisia hiven- ja kivennäisaineita, joita koira saisi normaalista ravinnostaan. Sama juttu aminohappovalmisteiden kanssa. Koira saisi samat aminohapot lihasta.

Ei se, että lisärauta nostaa määrätyissä tapauksissa hemoglobiinia, ole doping-säännösten vastaista. Silloin myös treenaaminen, kokonaisvaltainen ruokinta ja hyvä huolto olisivat kiellettyjä. On kyettävä erottamaan toisistaan koiran optimi hoito kemialla koiran kykyjen keinotekoisesta nostamisesta.

Koira saattaisi pureksia luonnostaan teepensasta, mutta koska kofeiinilla saadaan nostettua suorituskykyä yli elimistön normaalin, niin kofeiini piristeenä on kielletty. Oikeammin, sillä on varoaika, joka tarkoittaa että tuotetta saa käyttää, mutta koira ei saa kilpailla ennen kuin aine on poistunut elimistöstä. Näin ainakin GRL:n säännöissä, Kennelliiton säännöthän ovat "oman ajan" käytössä tiukemmat.

Käytännössä ravintolisät ja lisäravinteet ovat turvallisia. Suurin osa on aivan turhia, mutta mikään ei kiellä käyttämästä merilevää, rautalisää, elektrolyyttejä, vitamiineja jne. Itseasiassa niiden käyttö on jopa suositeltavaa. Purkkien kyljet on tietysti syytä tavata, ettei valmistuaineista tule yllätystä. Useimmiten ei tule. Rauta tehdään nokkosesta, ei edes verestä. D3-vitamiini on lampaan villasta, kun D2 on tehty sieniä säteilyttämällä.

Jos tuote lupaa pirteyttä ja lisääntynyttä jaksamista, tai rauhoittaa vaikka autoilun ajaksi, niin varoituskellojen on syytä soida. Pirteyttä lisätään yleensä kofeiinilla tai luonnollisilla efedriineillä (tee, kahvi, guarana, ging-sen) ja niiden käyttö aiheuttaa käryn, jos on käytetty liian lähellä suoritusta.

Kun tuotteen ostaa nimenomaan eläimille suunnattuna, niin on kohtuullisen turvallisilla vesillä. En ole törmännyt yhteenkään täällä myytävään koira- tai hevostuotteeseen, jossa olisi doping-positiivisen riski. Ainoat ovat ihmisten piristävät tuotteet, koska humaanipuolella on toisenlainen käytäntö - nollatoleranssia ei ole. Muutoin ihmisten urheilulisäravinteetkin ovat täysin turvallisia - kunhan kiertää kaukaa pienet ja turhan halvat jenkkikauppiaat.
