---
title: "Hevosten Cartivet"
date: 2011-03-16
categories: 
  - "koira"
---

Nivelvalmisteet ovat melkoisen tuottava tuote nykyään, ja markkinat vain kasvavat. Samaan aikaan oletetun tarpeen ja omistajien koiramäärien kasvaessa alkaa tulla tarvetta löytää myös hinnaltaan edullisempia ratkaisuja. [Yhden vertailun](https://www.katiska.eu/ruokinta/lisaravinteet/annostuksen-laskeminen/ "Annostuksen laskeminen") glukosamiinin hinnoista jo teinkin, mutta tehdään toinen lisää. Tällä kertaa yhden brändin sisällä. [Biofarmin markkinoima Cartivet](http://www.biofarm.fi/content/view/464/lang,fi/) on tunnettu etiketti, ja sitä käytetään melkoisen paljon.

<!--more-->

Omistajat ovat kuitenkin oppineet kasvavissa määrin hyödyntämään hevosten lisäravinteita niiden edullisemman hinnan vuoksi. Varsinkin [raudassa](https://www.katiska.eu/tieto/rauta/rauta/) ja vitamiineissa hevostuotteet ovatkin edullisimpia. Elektrolyyteissä hinta on myös halvempi, mutta koostumus ei ole koiralle optimi. Muissa kivennäisissä, kuten [magnesiumissa](https://www.katiska.eu/tieto/koira-tarve-mineraali/magnesium/), hinta on halpa, mutta turhan usein ne ovat kemiallisesta koostumuksesta johtuen käyttökelvottomia koirille.

[Glukosamiini](https://www.katiska.eu/tieto/koira-nivelet/glukosamiini/ "Glukosamiini") on kuitenkin glukosamiini, ja erot tuotteiden välillä syntyvätkin käytännössä vain siitä, miten glukosamiini on jalostettu tai puhdistettu tuotteeseen. Cartivet on siitä otollinen tuote, että siitä on tehty versiot koirille ja hevosille - ja hevosten valmistetta pidetään huomattavastikin edullisempana. Kiinnostus olla välittämättä etiketin eläimestä on suuri, mutta voiko eläinlajista olla piittaamatta funktionaalisena ravintolisänä myydyssä tuotteessa, jonka - mainosten mukaan - ovat suunnitelleet eläinlääkärit? Vilkaistaanpa.

Heti ensimmäisellä vilkaisulla törmäsin ongelmaan. Hevosten Cartivetista ei ilmoiteta pitoisuuksia. En ymmärrä syytä moiseen. Googletus antoi kuitenkin osuman erään foorumin postaukseen, missä joku oli jo selvittänyt samaa asiaa. Joten luotetaan niihin tietoihin. Vertailuna käytetään taas niin tuttua 30 kg koiraa.

Cartivetin annostuksessa on käytössä kuuden viikon ns. latausjakso, jonka jälkeen annos puolitetaan. Olen ilmoittanut määrät ja hinnat kummallekin, ensin ensimmäiset kuusi viikkoa korkeammalla annoksella, sitten puolikkaalla ylläpitoannostuksella.

Olen verrannut hevosten Cartivetia glukosamiinin saannin kautta. Koska koirien jauhe ja tabletit antavat erilaiset määrät, niin olen laskenut kaikki molempien saantien kautta.

\[table id=152 /\]

Vertailua on sinänsä turha jatkaa, koska koirien oma jauhe tulee halvemmaksi. Kysymys on siis koko ajan esitetty väärinpäin. Oleellista ei olekaan voivatko koirat käyttää hevosten Cartivetia, vaan voidaanko hevosille käyttää koirien tuotetta. Siihen en ole millään muotoa pätevä vastaamaan.

Koiranomistajilla on kuitenkin hevosten Cartivetia kotona. Julkisesti tiedetään, että hevostuotteesta saa liikaa D-vitamiinia, joten se ei sinänsä edes sovi koirille. Katsotaanpa tuo tilanne.

On ilmoitettu, että hevosten Cartivetissa olisi [D-vitamiinia](https://www.katiska.eu/tieto/d-vitamiini/d-vitamiini/) (ei tietoa muodosta) 40 KY/g ( 1 μg/g) . Silloin D-vitamiinia saataisiin päivässä:

- jauheen mukaan annosteltuna 21 g antaisi 840 KY/pvä = 21 μg/pvä
- tabletin mukaan laskettuna annos 29 g antaisi 1160 KY/pvä =29 μg/pvä

Koirien D-vitamiinin saantisuositukset ovat aivan yhtä elävä ja liikkuva aihe nykyään kuin ihmisilläkin. Lähteestä riippuen suositus vaihtelee paljonkin, mutta greyhoundmaailmassa on vanhastaan käytetty määrää 240KY/30kg/vrk eli kuusi mikrogrammaa. Melkoisen laajan käsityksen mukaan tuo ei kuitenkaan riitä edes minimiannokseksi. Jos 30 kg koira syö vaikkapa Jeppe Aktiivia (D3-vitamiinia 1,5 KY/g), niin se saa annossuosituksen 335 g mukaan 502,5 KY/vrk eli 12,5 μg.

Riippuu jokaisen omasta harkinnasta pitääkö hevosten Cartivetin antamaa D-vitamiinimäärää turhan korkeana. Omassa ruokinnassamme se ei sitä ole. Jos käyttäisimme säännöllisesti jotain glukosamiinituotetta, niin saattaisin valita nimenomaan tuon korkeamman D-vitamiinin takia juuri hevosten Cartivetin, koska silloin voisin jättää nyt erikseen annetun D-lisän pois.

Se, mikä minua mietityttää koko Cartivet-tuoteperheessä, on epämääräisesti ilmoitettu glukosamiinin lähde. Imeytyvyydessä nimittäin täytyy olla huomattava ero jos käytetään lääkelaatuista puhdasta glukosamiinia tai puristettuja katkaravunkuoria. Ei, minä en tiedä missä muodossa glukosamiini on Cartivetissa - joten vinkki Biofarmille: hieman tarkkuutta tuoteselosteisiin jos saa pyytää.
