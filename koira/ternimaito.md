---
title: "Ternimaito"
date: 2010-01-14
categories: 
  - "koira"
---

**Ternimaito** (_colostrum_) on nartun ensimaitoa, jota saadaan heti penikoimisen jälkeen. Se sisältää runsaasti vitamiineja, hivenaineita, vasta-aineita ja kasvutekijöitä. Ternimaitovaiheella on suurin merkitys pennun saamille vasta-aineille synnytyksen jälkeen. Lisäksi - samaan perustuen - lypsettävien ternimaidolla uskotaan olevan terveysvaikutuksia lisäravinteena. Tutkittuna faktana näihin väitteisiin ei kuitenkaan kannata uskoa, vaikka markkinoinnissa näin väitetäänkin.

<!--more-->

Lehmän ternimaitoa ja sen käyttöä lisäravinteena on Suomessa tutkittu 1990-luvun puolesta välistä lähtien ja mm. Jyväskylän yliopiston vuonna 2003 tekemän tutkimuksen (professori Antti Mero) mukaan ternimaito edistää lihasten kasvua. Tämä johtuu tutkimuksen perusteella siitä, että ternimaidon käyttö lisää vapaita aminohappoja ja proteiinisynteesiä.

Saman tutkimuksen mukaan teollisesti käsitellyn ternimaidon käyttö, kotikonsteinhan valmistus tuhoaa kaiken muun paitsi proteiinit, lisäsi ihmisillä immuuniglobuliini A:n määrää, joka nousi hieman syljessä. Tämän oletetaan parantavan hieman vastustuskykyä. Myös verenkierrossa IGF-1:en pitoisuudet lisääntyivät, jolloin myös vireystilan ja palautumisen pitäisi parantua. Kukaan ei tiedä toimisiko sama olettamus koirilla, joten tällä hetkellä ternimaidon käyttö greyhoundeilla on lähinnä uskon asia. On myös muistettava, että humaanipuolellakaan ei ole löydetty varsinaisia todisteita suosituskyvyn paranemisesta. Meran tutkimuksessa ternimaitoa tutkittiin 20 gramman annoksilla. Yleensä ternimaitokapselit sisältävät gramman tai alle, jolloin kulut nousevat selvästi oletettuja hyötyjä suuremmiksi.

Kannattaa vilkaista tämäkin tieteellisempi juttu ternimaidosta ja immunoglobuliineista.

\[download id="153240"\]

## Ternimaitovaihe

Ternimaitovaihe kestää koiralla muutamasta tunnista 24 tuntiin. Aikajakso riippuu paitsi tietolähteestä, myös yksilöstä. Tänä aikana pennut saavat käytännössä koko emältä saatavan immuniteetin, joka on enintään puolet emän vasta-aineista. Joten jos emällä ei ole vasta-aineita riittävästi, tai rokotussuoja ei ole kunnossa, niin myöskään pennut eivät saa suojaa. Ternimaitovaiheen pituudesta riippuu myös kuinka moni pentu ylipäätään saa vasta-aineita. Jos synnytys pitkittyy, niin yleensä viimeiset pennut saavat huomattavasti vähemmän kuin ensimmäinen. Samaten pennun syömisaktiviteettin luonnollisesti vaikuttaa. Jos pentu ei ime kunnolla tai ollenkaan ensimmäisen vuorokauden aikana, niin se ei saa vasta-aineita. Tämä saattaa olla yksi selitys ns. [fading puppy syndroomaan](https://www.katiska.eu/terveys/terveys-yleinen/fading-puppy-syndrome/) tai miksi parvo-tapauksissa osa pennuista ei sairastu tai saa huomattavan lievät oireet.

## Orpopennut

Ternimaidon vasta-aineiden ja kasvutekijöiden rakenne kuitenkin tuhoutuu kuumennuksen tai pastöroinnin yhteydessä joten niillä ei ole siinä tapauksessa vaikutusta tai tehoa, vain proteiini säilyy. Sen sijaan pakastekuivaus säilyttää ternimaidon vaikuttavat ominaisuudet. Siksi orpopennuilla lehmän ternimaidon syöttämisestä saattaa olla hyötyä immuniteetin ja kasvutekijöiden suhteen, olkoonkin että näyttö on kyseenalaista - se siis puuttuu. Ravintoarvoiltaan se on luonnollisesti arvokasta, mutta laktoosi saattaa olla ongelma.

Suomalainen bioyritys _Novatreat_ on valmistamassa ternimatovalmistetta sairaalakäyttöön, jossa immunologiset ja kasvutekijät ovat aktiivisia ([Tekniikka&Talous, Ternimaito lääkitsee suolistoa - tilanne 20.1.2008](http://www.tekniikkatalous.fi/kemia/article30150.ece "http://www.tekniikkatalous.fi/kemia/article30150.ece")). Uutisoinnin mukaan on tutkittu, että ihmiskeskoset saavat ternimaidosta samoja kasvutekijöitä, kuin rintamaidosta, jotka auttavat suolistoa kehittymään normaaliksi. Mikäli tämä pitää paikkaansa myös koirien suhteen, niin silloin ternimaidosta saattaa olla apua pennuillekin. Pentujen suolisto on syntymän jälkeen vielä eräänlaisessa kehitysvaiheessa, jota on käytetty myös yhtenä selityksenä allergioiden syntyyn; suolisto ei kykene käsittelemään vieraita proteiineja tarpeeksi tehokkaasti. Saman uutisoinnin mukaan suoli on erittäin tärkeä immunologinen elin. Suolen epiteelikudoksen alapuolisessa tilassa muodostuu paljon vasta-aineita. Onkin arvioitu, että ihmisillä jopa 80 prosenttia immuunivasteesta on lähtöisin suolesta.

Ternimaitotuotteet ovat kalliita. Niiden käyttöä kannattaa peilata hyödyn suhteessa hintaan. Niin kauan kun puoltavaa tietoa ei löydy lisäravinteena annetun ternimaidon terveyshyödyistä, niin siihen kannattaa suhtautua uskonasiana - siis rahan tuhlaamisena. Ternimaidon proteiinihyöty on saavutettavissa halvemmallakin.

## Maidon koostumus

| Ravintoaineet | 100 g lehmän ternimaitoa |
| --- | --- |
| Energia, laskennallinen | 275 kJ (66 kcal) |
| Hiilihydraatti, imeytyvä | 4 g (25 % kokonaisenergiasta) |
| Rasva | 3,4 g (45 % kokonaisenergiasta) |
| Proteiini | 4,6 g (29 % kokonaisenergiasta) |
| Laktoosi | 4 g |
| Natrium | 50 mg |
| Kalium | 160 mg |
| Magnesium | 11 mg |
| Kalsium | 123 mg |
| Fosfori | 90 mg |
| Rauta | < 0,1 mg |
| Sinkki | 400 μg |
| Jodi | 0 μg |
| Seleeni | 2,2 μg |
| A-vitamiini | 31,9 μg |
| D-vitamiini | < 0,1 μg |
| E-vitamiini | < 0,1 mg |
| K-vitamiini | 0,30 μg |
| C-vitamiini | 1,5 mg |
| Folaatti | 6 μg |
| Riboflaviini (B2) | 330 μg |
| Tiamiini (B1) | 60 μg |
| B12\-vitamiini | 0,4 μg |
| _lähde: [Fineli](http://www.fineli.fi/food.php?foodid=602&lang=fi)_ |
