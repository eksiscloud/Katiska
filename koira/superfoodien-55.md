---
title: "Koiran superfoodien 5 huonoa ja 5 hyvää"
date: 2015-11-28
categories: 
  - "koira"
tags: 
  - "blogit"
  - "kuitu"
  - "lisaravinteet"
  - "ravintolisat"
  - "ruokinta-perusteet"
  - "sisaelin"
---

Superfoodit ovat ruoka-aineita, joiden uskotaan olevan poikkeuksellisen terveellisiä, koska niissä on jotain enemmän kuin muissa. Valitettavasti paino on useimmiten sanassa _uskotaan_, ja ylipäätään superfoodien tarve on nolla normaalilla ja terveellisellä ruokavaliolla. Sama pätee niin koiriin kuin niiden omistajiinkin. Jos kuoritaan päältä pois hokkuspokkus ja terveysmaailman kauppamiesten katteettomat lupaukset, niin saadaan paljastettua mitkä ovat koirille pelkkää rahastusta ja mistä saattaisikin olla aito etua. Katsotaan viisi turhaa ja viisi hyödyllistä superfoodia koirille.

<!--more-->

1. [_Chia_](https://www.katiska.eu/tieto/kuidut-yrtit-ja-levat/chia/)  
    Chian siemenillä väitetään olevan suurta etua turkille ja terveydelle, varsinkin sen öljypitoisuuden takia. Aidosti chian siemenet ovat vain kallista tuontitavaraa, jonka puhtaudesta ei ole mitään takuita. Aivan saman saa aikaiseksi vaikkapa pellavansiemenrouheella. Chia on sulamatonta kuitua, ei sen enempää.  
      
    
2. [_Kookosöljy_](https://www.katiska.eu/tieto/rasvat/kookosoljy/)  
    Kookosöljyn pitäisi parantaa ihoa ja turkkia sekä tuottaa terveyttä. Aidosti kookosrasva on rasvojen joukossa kuin puhdistettu valkoinen sokeri hiilihydraateissa. Kookosrasvassa on huomattavan vähän välttämättömiä rasvahappoja ja koiran keho käyttää sen ensisijaisesti välittömään energiantuottoon, aivan kuten sokerinkin.  
      
    
3. [_Aloe vera_](https://www.katiska.eu/tieto/kuidut-yrtit-ja-levat/ravintopommi-aloe-vera/)  
    Aloe veran parantaa myyjien mukaan lähes kaiken ja on varsinainen ravintopommi. Tutkimusten mukaan se on toimiva pienissä ihovaurioissa, eikä sillä ole ravitsemuksellista arvoa. Aloe pysyy otsikoissa vain siksi, että sitä kaupataan tehokkaasti verkostomarkkinoinnilla, joissa tavalliset ihmiset yrittävät myydä sitä paikoin huomattavankin aggressiivisesti toisille tavallisille ihmisille, yleensä tuttavapiirilleen. Aloe ei ole superfoodina korvattavissa millään, koska se ei sisällä hyödyllisiä määriä mitään.  
      
    
4. _Goji_  
    Goji-marjan terveysvaikutuksia lupaillaan sen korkeilla [antioksidanttimäärillä](https://www.katiska.eu/tieto/koira-tarve-vitamiini/antioksidantit/), joita sinä toki on, kuten kaikissa syötävissä marjoissa, varsinkin punaisissa. Mutta vuosina 2009 - 2010 Tullilaboratorio kielsi suurimmman osan maahantuonnin, koska niissä oli liian korkeat torjuntamyrkkyjäämät. 2010 EU muutti goji-marjan tomaatiksi, joille sallitaan korkeammat pitoisuudet. Gojista ei siis tullut sen terveellisempää, mutta se muuttui tomaatiksi. Jos etsii antioksidantteja, niin kotimainen mustikka ja puolukka on paljon parempi vaihtoehto.  
      
    
5. _Pakuri_  
    Pakuri on pakurikäävän aiheuttama mustanpuhuva kasvannainen puussa. Pakurikääpä itsessään on sieni ja puille sairaus. Koivun pakuria on käytetty pohjoisella pallonpuoliskolla, varsinkin Siperiassa, uskomuslääkintään sekä teenä. Siitä ei ole löydetty mitään hyötyä. Ruokana se on pääosin sulamatonta kuitua. Hyvä puoli on se, että pakuri ei sisällä muiden sienten tavoin trehaloosia, joka on sienen oma sokeri kuten laktoosi on maidossa. Trehaloosi aiheuttaa koirille samanlaisia oireita kuin maitosokeri laktoosi-intoleranssissa ja siksi sienet eivät sovi kaikille koirille.

Suurin osa ihmisille suunnatuista superfoodeista ei oikeasti ole edes superia, eivätkä täytä niihin ladattuja lupauksia huomattavan korkeista ravintoainemääristä. Koirille löytyy omat superfoodinsa, ja ne ovat useimmiten asioita, joita ei mietitä supervoimia edustavina ruokina.

1. [**Maksa**](https://www.katiska.eu/tieto/koira-sisaelimisto/maksa-2/)  
    Maksassa on huomattavan paljon [A-vitamiinia](https://www.katiska.eu/tieto/a-vitamiini/a-vitamiini/). Paljon enemmän kuin yhdessäkään beeta-karoteenia antavassa kasvissa tai marjassa. Lisäksi se sisältää paljon [B-vitamiineja](https://www.katiska.eu/tieto/b-vitamiinit/b-vitamiinit-lyhyesti/) ja erilaisia mineraaleja ja hivenaineita, kuten vaikka [rautaa](https://www.katiska.eu/tieto/ravitsemus/rauta-ja-koiran-ruokinta/).  
      
    
2. [**Munuaiset**](https://www.katiska.eu/tieto/koira-raakaruokinta-raaka-aineet/munuaiset-koiran-ruoka/)  
    Munuaisten supervoima on [seleenissä](https://www.katiska.eu/tieto/koira-tarve-mineraali/seleeni/), joka taasen suojaa elimistöä monilla eri tavoin. Seleenistä on Suomessa puutetta normaalista ruuasta, mutta sitä saadaan viljelymaiden lannoituksen ja teuraseläinten rehun kautta. Yksikään superfoodi ei tarjoa sellaisia seleenimääriä yhtä sulavassa muodossa kuin munuaiset.  
      
    
3. [**Kalaöljy**](https://www.katiska.eu/tieto/podcastit-vlog/104-koiralle-kalaoljy-omega-kapseli-vai-lihaa/)  
    Kalaöljy on puhdasta ja raakaa energiaa, joka sisältää arvokkaita [omega-3](https://www.katiska.eu/tieto/rasvat/omega-3-perusteita/) rasvahappoja juuri siinä muodssa kuin koiran pitäisi niitä saada. Mikään rasvahappolisä, joka ei sisällä riittävästi kalaöljyä, ei pärjää aidolle ja alkuperäiselle.  
      
    
4. **Kalanmaksaöljy**  
    Kalanmaksaöljystä saadaan A-vitamiinin lisäksi jonkun verran [D-vitamiinia](https://www.katiska.eu/tieto/d-vitamiini/kuinka-paljon-d-vitamiini-on-riittavasti/), josta on muutoin koirien ruuasta vajetta. Osassa on lisäksi tarvittavia omega-3 rasvahappoja. Kalanmaksaöljy tukee ja rakentaa koiran luontaista vastustuskykyä.  
      
    
5. [**Merilevä**](https://www.katiska.eu/tieto/koira-raakaruokinta-raaka-aineet/merileva/)  
    Merilevä sisältää useita erilaisia mineraaleja ja hivenaineita, joten se täydentää koiran ruokinnan vajeita. Sen varsinainen teho on kuitenkin [jodissa](https://www.katiska.eu/tieto/koira-tarve-mineraali/jodi/), jota tarvitaan kilpirauhasen toimintaan ja pitämään elimistö vauhdissa mukana.

Jos haluat lisätä varsinaisia superfoodeiksi mietittyjä koiran ruokaan, niin suosi kotimaisia marjoja ja hedelmiä. Mutta muista, että ne ovat lisiä, eivät ruokaa koiralle. Koira on [lihansyöjä](https://www.katiska.eu/tieto/koira-syominen-yleinen/koira-on-lihansyoja/) ja sen ruoka on perustuttava eläinperäiselle ravinnolle. Jos olet epävarma miten koota koiralle sille sopivin ruokakuppi, niin hyödynnä Katiskan [koulutuksia](https://www.katiska.eu/tieto/avainsana/webinaari/). Tai buukkaa itsellesi [puhelinaika](https://store.katiska.info/tuote/puhelinneuvonta/), me autamme niin, että taatusti ymmärrät.

Ja edelleenkin: **sopiva paino + liikkumista ulkona x hauskuutta elämässä = paras superfood**
