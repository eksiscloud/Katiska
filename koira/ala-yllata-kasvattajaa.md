---
title: "Älä yllätä kasvattajaa"
date: 2015-03-29
categories: 
  - "koira"
tags: 
  - "blogit"
  - "kasvattaminen"
  - "pennut"
  - "pikkupennut"
---

Nettimaailma on pullollaan ohjeita miten valikoida oikea pentu, [oikea ostaja](https://www.katiska.eu/tieto/koira-2/kasvatus-ja-perima/kasvattaja-tunnista-ostaja/ "Kasvattaja, tunnista ostaja") ja [oikea kasvattaja](https://www.katiska.eu/tieto/koira-elamanvaiheet/koira-kasvava-pentu/pennunostajan-opas/ "Pennunostajan opas") (äläkä unohda ostajan [sääntöä nro 1](https://www.katiska.eu/tieto/koira-elamanvaiheet/koira-kasvava-pentu/pennunostajan-saanto-1/ "Pennunostajan sääntö #1")). Mutta ehkä on aika kerrata määrätyt käyttäytymissäännöt ja -koodit, kun mennään kasvattajalle kylään katsomaan pentuja. Enemmistö selviää puhtaalla kuuluisalla maalaisjärjellä, mutta jos ei ole hajullakaan mitä kasvattajan taloudessa tapahtuu, niin maalaisjärki voi johtaa maalaiseen metsämaisemaan, ei tavoitteeseen.

<!--more-->

### Älä tee yllätysvierailua

Kasvattajat eivät vihaa mitään muuta niin paljon kuin iloisia yllätysvieraita. Heitä, jotka sattuivat olemaan kulmilla ja päättivät piipahtaa moikkaamaan pentuja.

Pääsääntöisesti jokainen kasvattaja haluaa siivota enemmän tai vähemmän ennen vieraita, koska pikkupennut eivät ole siistejä. Tupa on täynnä pissaa ja kakkaa varsinkin jos penteleet ovat juuri saaneet ruokaa.

Salli kasvattajalle varoitusaika laittaa tupa edes suunnilleen ihmisasuttavan näköiseksi. Toki suurin osa ymmärtää, että pennut eivät ole sisäsiistejä, mutta eivät kasvattajat silti halua, että mahdolliset uudet omistajat joutuvat tarpomaan paskassa ja kusessa.

\[caption id="attachment\_25239" align="alignright" width="300"\][![20150329-untitled-002-2](images/20150329-untitled-002-2.jpg)](https://www.katiska.eu/wp-content/uploads/2015/03/20150329-untitled-002-2.jpg) Hyvin nukutun yön jälkeen\[/caption\]

Joku toinen ostaja/katsoja on saattanut sopia tulostaan ajoissa ja ylimääräisten tulo sotkee sen hienovaraisen paletin, jota joskus myös ajanhallinnaksi kutsutaan.

Jos olet jos tehnyt pentuvarauksesi, niin käyntisi ei sinällään haittaa ja saattaa johtaa jopa uuteen tuttavuussuhteeseen, mutta useat kasvattajat haluavat keskittyä uuteen ihmiseen sataprosenttisesti ja silloin saatat olla häiriötekijä. Jopa silloin kun istut hiljaa nurkassa leperrellen pennullesi.

Kasvattajalla on myös omaa elämää. Hänen täytyy käydä ehkä käydä kaupassa ja jopa tehdä ruokaa itselleen ja/tai perheelleen. On täysin mahdollista elää päivä tai kaksi pelkällä kahvilla, pullalla ja kekseillä, mutta se ei ole täysipainoista ruokaa kasvattajan lapsille.

Sinä olet tunnin tai kaksi paikalle ja jatkat sen jälkeen omaa elämäsi taivastellen ottamiasi kuvia, mutta kasvattaja yrittää ostajien joukossa hoitaa omankin taloutensa. Sinä et ehkä ole ainoa kävijä, joten sovi kasvattajan kanssa milloin sopii tulla.

### Jätä imeväiset rauhaan

Kasvattajat julkaisevat ennakkoilmoituksia astutuksista ja hehkuttavat syntyneitä. Se on pohjustavaa myyntiä, joka on lupa & kehoitus ottaa yhteyttä ja kysyä lisää, mutta ei ole pyyntö tulla käymään.

Aivan pikkupennuissa ei ole mitään sellaista katseltavaa, joka auttaisi sinua valinnassa. Nauti valokuvista ja videoista, mutta odota siihen asti, että sinut pyydetään käymään tai pennut ovat yli neljän viikon. Sinä olet terveysriski pennuille, ja imetyksen sekä nukkuvien pentujen seuraaminen on kaikesta huolimatta yliarvostettua.

Osa kasvattajista, varsinkin ensimmäisen pentueen kohdalla, ovat niin innoissaan ja tulisilla hiilillä, että haluavat jakaa kaiken mahdollisen. He ovat kuten muutkin addiktit, heiltä puuttuu tolkku ja järki. Jos moinen kasvattaja haluaa sinut väenväkisin pentulaatikkoon, niin ole häntä viisaampi ja keksi syitä olla tulematta liian aikaisin.

Pennut ovat hauskoja ja mielenkiintoisia vasta sitten kun ne ovat päässeet neljän viikon yli. Silloin ne ovat aktiivisia sekä uteliaita, ja osaavat jo liikkuakin. Myös luonteenpiirteet alkavat tulla vahvemmin esille.

Tärkeintä on kuitenkin se, että silloin ne alkavat olla aktiivisia jo pidempään kuin 15 minuuttia. Jos joku on käynyt juuri sinua ennen, tai pennut on ruokittu ennen kuin sinä saavuit, niin saat ihastella nukkuvia pentuja. Joten kysy kasvattajalta milloin kannattaa tulla.

Osassa rotuja on kysyntä niin kova, että valinta on tehtävä aika ajoin jo ennen kuin pennut ovat syntyneet, tai kasvattaja haluaa valinnan tehtäväksi mahdollisimman nopella aikataululla. Silloin mennään kasvattajan  marssijärjestyksen mukaan ja otetaan riski sian ostamisesta säkissä. Mutta älä ole oma-aloitteinen liian aikaisessa pentujen tapaamisessa.

### Vaatetus kohdalleen

Vaikka onkin kohteliasta olla tulematta kylään suoraan pellolta, niin älä laita juhlavaatteita ylle. Tule ihan tavallisissa arkivaatteissa, jotka saavat kärsiä terävistä hampaista ja kakkatassuista.

Korkokengät, kalliit sukkahousut sekä viivasuorat prässit aiheuttavat aina kasvattajalle hiljaisia henkisiä kysymyksiä, jotka eivät ole sinua mairittelevia.

Jos sinulla on omia koiria, niin vaihda vaatteesi ennen kuin lähdet pentuja katsomaan. Kysymys on edelleen tartuntariskien pienentämisestä. Vaikka aikuiset koirasi olisivatkin ulkoisesti terveitä, niin ne kykenevät silti tarttumaan.

Muista pestä kädet tullessasi sisällä. Voit myös pestä kätesi lähtiessäsi, yksikään kasvattaja ei loukkaannu siitä. Pennut eivät nimittäin ole puhtaita ja jos kasvattaja käyttää kuivikkeena sanomalehteä, niin pennut tuntuvat takuuvarmasti tahmeilta käteen.

Osa kasvattajista päästää kengät jalassa sisälle ja jopa kehottaa pitämään ne jalassa. Moista kehoitusta on syytä totella, koska vastassa lienee melkoisen kosteahko lattia. Parempi vaihtoehto on kuitenkin ottaa aina crocsit tai vastaavat mukaan ja vaihtaa ne jalkaan. Pissaa on aina ja poikkeuksetta lattialla.

Jos olet menossa katsomaan ulkopentuja, niin pukeudu sen mukaan.

### Tuliaiset järjellä

Jos haluat tuoda tuliaisia mukanasi, niin se on kaunis ele, mutta yksikään kasvattaja ei odota sitä. Jos tulet lyhyellä varoajalla, niin käy hakemassa edes kahvipullaa, jos moista haluat. Jos tiedät, että et ole ainoa kävijä, niin vielä mukavampaa on tuoda mukana jotain suolaista purtavaa. Kasvattaja on todennäköisesti täynnä pullaa ja keksiä siinä vaiheessa. Sinun ei tarvitse ruokkia kaikkia kyläläisiä, vaan otat normaalisti itsellesi ja kasvattajan perheelle.

Mutta jos tulet tyhjin käsin, niin sekään ei aiheuta minkäänlaista ihmettelyä.

Älä tuo kasvattajan koirille mitään, varsinkaan puruluita tai makupaloja. Lelut ovat siinä rajoilla, mutta nekin kannattaa unohtaa. Tuo tullessasi kahvipaketti, jos sinulla on tarve täyttää jotain käytösvaatimuksia. Se riittää, eikä aiheuta ongelmia.

### Älä potki renkaita

Jos aikomuksesi on vain tutustua rotuun tai sillä harrastettaviin lajeihin, niin sano se suoraan. Älä anna ymmärtää olevasi ostamassa pentua.

Renkaanpotkijia vihataan huomattavasti, koska he vievät aikaa ja vaivaa silloin kun on luovutusikäisiä pentuja käsissä. Asuntonäytöissä voi kierrellä harrastuksena, mutta ei kasvattajen kodeissa taputtelemassa pentuja.

Jos kasvattaja haluaa vain ostajia, niin jätä hänet rauhaan - hänellä ei ole tulevaisuudessakaan mitään tarjottavaa sinulle. He muut ovat valmiita ja innokkaita esittelemään materiaalia ja antamaan tietoa, mutta sen voi järjestää myöhemminkin kun on paremmin aikaa.

Jos olet vasta tutustumassa, niin oleellisia eivät ole pikkupennut, vaan aikuiset koirat; millaisia ne ovat ja miten käyttäytyvät.

Jos et osaa päättää, niin älä varaa. Idioottimaiset alustavat varaukset voivat sopia nettikirppiksiin, mutta ei koskaan pentukauppaan.

Oletus on, että kun tulet ostajan ominaisuudessa katsomaan pentuja, niin olet ostoaikeissa liikkeellä. Siinä silloin joko otetaan tai ei oteta, mutta ei jäädä pohtimaan.

Jos et kehtaa suoraan sanoa, että ei kiinnosta tai jokin mietityttää, niin sano tarvitsevasi harkinta-aikaa, niin kasvattaja on uskovinaan, että tarvitset harkinta-aikaa - molemmat kuitenkin tietävät, että kauppoja ei tullut.

Jos kyseessä on rotu, jossa joudutaan jopa myymään, eivätkä kaikki pennut ole varattu seuraavaksi 10 vuodeksi eteenpäin, niin on kohteliasta ilmoittaa mahdollisimman nopeasti, että kiitos, mutta ei kiitos. Tekstiviesti riittää. Silloin kasvattaja tietää, että pentua voidaan kaupata seuraavalle ilman jossitteluja.

\[perfectpullquote align="right" bordertop="false" cite="" link="" color="" class="" size=""\]Kasvattajan koti ei ole kotieläintarha, jonne voi viedä lapsensa elämysreissulle tutustumaan söpöihin palleroihin.\[/perfectpullquote\]

Itse inhoan ostajia, jotka pyörittelevät pentuja tuntitolkulla, kyselevät kaiken mahdollisen, ovat kiinnostuneita jostain pennusta, mutta haluavat käydä vielä jossain muuallakin katsomassa. Toki pennun voi ostaa kuin käytetyn auton, mutta jokainen kasvattaja tietää, että moinen ostaa sieltä viimeisestä paikasta riippumatta mikä on ollut tarjonta.

On siis tuhlattu kaikkien aikaa ja alkupään kasvattajat ovat tehneet sen myyntityön, jonka hedelmät ketjun viimeinen poimii.

Oman kokemuksen mukaan moisista ostajista ei tule koskaan tavoitteelliselle kasvattajalle sopivia omistajia, joten haistessani moisen, niin alan perua samantien omaa myyntiä ja alan ohjaamaan häntä jollekin toiselle kasvattajalle. Yleensä sellaisen suuntaan, jolla on minusta turhanpäiväisimmät pennut - edelleenkin se [sääntö #1](https://www.katiska.eu/tieto/koira-elamanvaiheet/koira-kasvava-pentu/pennunostajan-saanto-1/ "Pennunostajan sääntö #1") pätee!

Vaikka koirapiirit ovatkin riitaisia, niin jutut ns. huonoista ostajista lähtevät kiertämään nopeasti, ja se takaa, että et tule koskaan saamaan ns. hyvää pentua. Joten älä koskaan tee sitovaa varausta, ellet ole ostamassa.

Ainakin kokeneimmat kasvattajat eivät suhtaudu varaukseen varauksena ennen kuin raha on vaihtanut omistajaa. Joten jos varaat pennut, ja sinulle kerrotaan mikä on varausmaksu, niin maksa se heti ja toimita kasvattajalle kuitti. Muutoin voit jäädä ilman pentua.

### Tavoilla pärjää

Elämä on helppoa, kun muistaa tavalliset peruskäyttäytymistavat.

- Sovi tapaamisista
- Huomioi kasvattajan muukin elämä
- Pidä kiinni sovituista asioista
- Kysy aina, kun jokin on epäselvää
