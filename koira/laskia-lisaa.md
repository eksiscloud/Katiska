---
title: "Läskiä lisää: Energiavälipala vihreällä teellä"
date: 2011-03-17
categories: 
  - "koira"
tags: 
  - "doping"
  - "energia"
  - "kofeiini"
  - "tuoteselosteet"
---

Suomalaisessa greyhound racingissä on yksi treenareille allergiaa aiheuttava asia. Vihreä tee. Suomessa on ollut neljä käryä kofeiinin tai teobromiinin (suklaasta) aineenvaihduntajäämien takia. Ensimmäinen tuli muinaishistoriassa Ramavitista, jota käytettiin rautalisänä - koirille ei siihen aikaan ollut omaa rautalisäravinnetta. Lasten Ramavit oli ns. sallittu, mutta hyvää tarkoittava treenari käytti aikuisten Ramavitiä - koska se lupasi enemmän, paremmin ja kaupan päälle vielä pirteyttä. Ja sitä sai, koska siihen oli lisätty kofeiinia.

<!--more-->

Toinen tuli C-vitamiinista. Suurin osa Suomea käytti sitä, eikä kenellekään tullut mieleen katsoa valmistusainelistaa. Tuli kofeiinikäry, ja oivallettiin mitä purkin kyljessä lukeva vihreä tee tarkoitti. Kolmas tuli Tassu-koirankekseistä. Niihin käytetään pullan ja keksien jämiä, ja joukossa on kaakaolla maustettuja - antaa kofeiinikäryn. Neljäs kofeiinipositiivinen tuli ruotsalaiselle treenarille ja syy on vielä tänäkin päivänä täysi arvoitus. Kofeiinia kuitenkin pelätään, eikä aivan suotta.

Royal Canin on tuonut uuden tuotteen markkinoille. Se on aktiivisesti liikkuville koirille tarkoitettu välipala, eli nimestään huolimatta taistelee paikasta nami- ja koulutuspalkkamarkkinoilla. Mutta markkinoinnista johtuen on suurikin riski, että sitä käytetään kilpakoirilla läpi koko koiraurheilukentän aina vinteistä ja greyhoundeista agilityyn, palveluskoirille ja tokoilijoille. Valjakkojen en usko tuota alkavan käyttämään, koska noiden heittäminen kuudelle tai kahdeksalle koiralle on paitsi hankalaa, myös kallista.

Käytin sanaa riski tietoisesti. Valmistusainelistassa nimittäin on yhtenä valmistusaineena vihreä tee. Lähetin viikko sitten tiedustelun Royal Caninin sivujen kautta asiakaspalveluun ja kysyin, että voivatko he taata ettei tuotteessa ole kofeiinijäämiä. On nimittäin mahdollista käyttää vihreää teetä vitamiinilähteenä niin, että siitä on kofeiini poistettu. Haluan kuitenkin tiedon siitä, että kofeiinia ei varmasti ole. Mieluusti kirjallisena, jotta minulla on jotain kättä pidempää antidopingtoimikuntaa vastaan, jos palkinnoksi saatu promopussi käryn tuottaakin.

Energy-energiapalat ovat mielenkiintoinen tuote. Vaikka usein en olekaan jonkun valmisteen kannalla, niin ymmärrän miksi sellainen on tuotu markkinoille ja mihin tarpeeseen. Nyt en ymmärrä. Jos se olisi tuotu nimenomaan koulutusmakupalana ja laihempana versiona, niin tilanne olisi aivan toinen.

RC mainostaa energy-paloja käytännössä nelijalkaisten energiajuomana ja tehobuusterina," _jotka on tarkoitettu aikuisille koirille kohtuulliseen tai intensiiviseen rasitukseen_". C'mon ja kom igen... Tarkoitus on antaa niitä tuntia ennen rasitusta, jolloin saadaan kiertoon nopeasti lyhytketjuisia rasvahappoja. Toivottavasti Royal Caninin keittiöinsinöörit ovat todellakin olleet niin innovatiivisia, että kuivatuotteen sulavuus on myös niin nopeaa, että nuo rasvahapot saadaan tuon tunnin sisällä imeytettyä. Jos sulattamiseen menee kauemmin, niin kyse ei enää olekaan energialatauksesta, vaan palautustuotteesta...

Royal Canin mielestä kohtuullinen rasitus tarkoittaa 1-2 tunnin pitkää kävelylenkkiä, jossa koira on vapaana. Meillä ovat greyhoundit tuon verran vapaana peruskuntokaudella, ja jos maastot antavat myöden, niin kulkemassaan 8-12 kilometrissä niiden matkavauhti on 30 km/h päällä ja väliin mahtuu puolen tusinaa 50-70 km/h kiihdytyksiä, joista pisin on yleensä matkaltaan 400 metrin luokkaa. Ne ovat siis kohtuullisen rasituksen koiria, ja Royal Caninin mielestä niille saataisiin tuolla snackillä jotain lisäarvoa. Voin kertoa, että ei saada. Niiden energiavarannot edellisen päivän aterialta riittävät niin maan mainiosti. Merkitys on sillä ruualla, jonka ne saavat tunnin viiva kahden tunnin kuluessa rasituksesta - sillä hoidetaan palautuminen ja varmistetaan, että lihakset saavat aminoista rakennusaineensa ja solut energiansa.

Mitä tulee harrastusten energiavaatimuksiin, niin vinttikoirien työ, agility, toko, PK-lajit jne. ovat kaikki erittäin vähän energiaa vaativia, eivätkä nosta kokonaiskalorivaatimuksia. Ovat duuninsa suhteen sohvakoirien tasolla, jos energian tarpeesta puhutaan.

Kohtuulliseen rasitustasoon kuuluu myös omistajan vauhdilla tehty alle tunnin juoksulenkki. Oikeasti - kuka saa koiransa itse juoksemalla minkäänlaiseen väsymystasoon (kun ei puhuta kääpiöistä eikä ylilihavista)? Vai olenko ymmärtänyt väärin, ja energy-palat ovatkin omistajille suunnattu?

Intensiivinen rasitus taasen tarkoittaa RC:n mielestä omistajaa juoksemassa yli tunnin koira hihnassa tai kiskoessaan koiraa ravilla fillarin perässä yli tunnin. Kaikella kunnioituksella, mutta tuo on kaukana intensiivisestä rasituksesta... se on sitä kohtuullista rasittamista. Intensiivistä rasitusta saattaa tulla osalle viestikoirista, metsästyskoirille tai valjakoilla. Mutta jos valjakot ja metsästyskoirat itse asiassa työskentelevät paremmin, vahvemmin ja nopeammin kun edellisestä ruokinnasta on 24 tuntia, niin mihin tarverakoon taaskaan nuo energia-palat sopivat? Kun käytetään hyväksi koiran viettitilaa, niin koiralla tulisi olla nälkä. Ei mikään maailmoja kaatava ontto tunne vatsassa, mutta rehellinen halu saada ruokaa on hyväksi. Se pitää koiran vireänä ja auttaa keskittymään. Nälän tunteen tappaminen rasvalisällä tuntia ennen työtä ei välttämättä kuulu sarjaan hyvät ideat. Ja edelleenkin - lihasten energiavarantoihin tuolla ei ole yhtään mitään merkitystä. Jos joku lähdeviitteitä kaipaa, niin teretulemas penkomaan Katiskan sisältöä - täältä nekin löytyvät.

Annan aivan ilmaisen vihjeen, mutta en tietysti suutu, jos Royal Canin päättää hyvästä neuvosta palkita Katiskan iiiiiisolla tukisponssilla. Energialataukseen ei ole tarvetta, mutta kahta asiaa tarvitaan. Ensimmäinen on edullinen, korille suunnattu elektrolyyttilisä, jota ei ole tarkoitettu lievän nestehukan tasapainottamiseen, vaan suolotasapainon korjaamiseen ennen ja jälkeen aidon rasituksen. Lisäravinteet eivät kuulu RC:n toimialaan, joten se siitä. Mutta tuote palautumisen parantamiseen voisi löytyäkin. Paljon rasvaa, niin pitkiä kuin lyhyitäkin ketjua, sekä paljon hyvin imeytyvää valkuaista (unohtakaa se perhanan LIP tästä), ja mieluusti [haaraketjuisia aminoja](https://www.katiska.eu/ravitsemus/lisaravinteet/proteiinit-lisaravinteina/ "Proteiinit lisäravinteina"). Hiven suoloja sekä pikkuisen sokeria nopeuttamaan imeytymistä kuorrutettuna antioksidanteilla. Nestemäinen olisi pop. Toki moisen saa tehtyä itsekin, mutta aina valmiin ostaminen on helpompaa. Tuosta olisi aitoa hyötyä, ja vaikka omistajat eivät tarvetta vielä ymmärräkään, niin eiköhän tehokas ja ammattitaitoinen markkinointinne (oikeasti, he ovat hyviä) saa äkkiäkin tarpeen luotua.

Saa tuon vinkin hyödyntää muutkin valmistajat. Kelpaa minulle sponssi teiltäkin...

Ylilihavuus on selkeä ongelma koirilla, ja pahenee samaa tahtia omistajien vyötärölihavuuden myötä. Se, että markkinoille tuodaan sinänsä tarpeeton energiapommi saattaa helpostikin pahentaa tuota tilannetta. Ne treenarit, jotka tiedostavat ruokinnalliset kysymykset ja niiden merkitykset harrastuskoiralle, eivät energy-paloja edes kaipaa. Kohderyhmäksi tulevat siis muodostumaan kaikki ne harrastajat, jotka eivät aiheeseen ole perehtyneet ja joiden mielestä Pedigreen nappulat värjäävät ikävästi harrastushaalarin taskut. Toki Royal Canin valistaa mainoksessaan, että "_päivittäisen annoksen säännöstely on suositeltavaa, jotta vältetään mahdollisesti eläimelle terveyshaittoja aiheuttavan ylipainon kertymisen riski_", mutta eivät ihmiset sitä hallitse. Joko koirat lähtevät lihomaan, tai sitten varsinaista ruokaa tipautetaan niin alas, että eläin ei ylipäätään saa tarpeeksi aitoa ravintoa. Onneksi tuotteen energia tulee toivottavasti suurimmaksi osaksi rasvasta, koska moinen olisi voitu myöskin tehdä nopeilla hiilihydraateilla (joilla muuten se energian hyödyntäminen olisikin onnistunut alle tunnissa syömisestä) ja innovatiivinen keittiöinsinööri olisi voinut selitellä tieteenomaisesti hiilaritankkauksen eduista. Joten siltä osin hatunnosto Royal Caninille, että jos kerta moinen energia-makupala oli pakko tehdä, niin se sentään tehtiin järkevästi rasvaan, eikä sokerilla samalla nostaen koirien glykeemistä kuormaa.

Valmistusaineet, annostussuositukset ja muut tunnusluvut löytyvät niitä kaipaaville luonnollisesti [Royal Caninin sivustolta kohdasta ravintolisät](http://www.royalcanin.fi/Koira/Lemmikkitarvikeliikkeet/Ravintolisat-Pennuille-ja-aikuisille/Koulutus/Energy).
