---
title: "Taas sulamisajoista"
date: 2011-04-22
categories: 
  - "koira"
tags: 
  - "barf"
  - "blogit"
  - "huuhaa"
  - "ruuansulatus"
  - "suolisto"
  - "vatsa"
---

> _Kyllä se on ihan fakta että kuivamuona sulaa eri tavalla ja vaatii vahvemmat vatsahapot käsittelyyn_.

Eräältä foorumilta bongattu väite. Onko yllättävää, että ketju käsitteli barffausta? Minua huolestuttaa aidosti se, että kun kuivamuonien valtakaudella _(siis some-keskustelujen määrässä mitattuna_) keskustelut velloivat mainosväittämien mielikuvitusmaailmassa, niin nyt leviävät [kivikoskistyyppiset kuvitelmat](https://www.katiska.eu/puruvoima/kirja-koiran-luonnonmukainen-hoito/ "Kirja: Koiran luonnonmukainen hoito"), ja lujaa.

<!--more-->

Kuivamuonissa ei ollut mitään väliä mitä ihmiset luulivat ja kuvittelivat. Koirat saivat kuitenkin aina samaa ruokaa, joka täytti edes perusstandardit. Täysrehut eivät todellakaan on paras vaihtoehto, ja ne ovat aiheuttaneet paljonkin ongelmia (IB[S](http://www.jakkelehtonen.fi/katiska/tagit/ibs), allergiat jne. hyvinkin suurella todennäköisyydellä), mutta suurin osa koirista voi niillä kuitenkin melkoisen hyvin. Omistajat eivät onnistuneet sähläämään koiriensa ruokintaa, koska ainoat mitä muutettiin olivat säkkien väri ja kanta-asiakaskortin myöntäjä.

BARF on eräällä tavalla mullistanut koko kentän. Vaikka aussi-tohtori [Ian Billinghurst](https://www.katiska.eu/katiska/ian-billinghurst/ "Ian Billinghurst") ei barffausta keksinytkään, niin hän lanseerasi luihin perustuvan raakaruokinnan. Ja ongelman siemenet oli kylvetty. Hän nimittäin oli ammattikunnalleen tyypillisesti melkoisen eksyksissä koirien ravitsemuksen suhteen (_on muuten yhteistä ylipäätään angloille, jotka ovat eksyksissä vähän kaiken suhteen - anteeksi_) ja kehittelin aivan omia teorioitaan, joita sitten on kylvetty tutkittuina totuuksina. Osassa on totuuspohja, kuten erilaisissa sulamisajoissa, mutta tulkinta ja johtopäätökset menevät metsään lujempaa kuin [Teuvolla, maanteiden kuninkaalla](http://www.youtube.com/watch?v=49f_3SUgX20).

Aloituksessa käytetty väite on tyypillinen barf-faktoidi - tosiasialta näyttävä kuvitelma. Ensinnäkin kuivamuona sulaa ihan samalla tavalla kuin puuroruokkijoiden sekoitukset. Tai barffaajien luu-vihannesyhdistelmät. Ohutsuolessa - ja vielä paksusuolessa - eli komponentit hajoitetaan pienempiin palasiin ja imeytetään suolen läpi eri aikaan ja eri paikassa. Tämä on aivan normaalia, haluttua ja koko ruuansulatusjärjestelmä on rakennettu sen suhteen, että **lajityypillisessä** ravinnossa suoliston mitta riittää täyttämään eliön tarpeet. Jos kuivamuonat eivät ole lajityypillistä ravintoa, niin eivät sitä ole puurot tai barffikaan. Tämä ei muuksi muutu, vaikka barffin luonnonmukaisuutta kuinka ulvottaisiin foorumeilla.

Luonnonmukaisuus, tai sulamisajat ovat melkoisen toissijaisia asioita, jos ruokintatyylin yksi päivänpolttavista kysymyksistä edelleenkin on, että [kuinka usein barf-koiralle voi antaa lihaa](https://www.katiska.eu/ravitsemus/kuinka-usein-lihaa/ "Kuinka usein lihaa").

Mitä tulee "vahvempiin vatsahappoihin", niin kuivamuonilla (ja ylipäätään hiilareilla) vatsahapot kylläkin laimentuvat ja pH alkaa nousta yli kahden, jopa kolmeen ja joillain yksilöillä peräti neljän pintaan. Sen sijaan lihaa syövillä pH on lähellä yhtä. Joten kuivamuonat laimentavat vatsahappoja, ja liha vahvistaa.

Faktat ovat hieno asia.

_Kuva: twobee / FreeDigitalPhotos.net_
