---
title: "Jennin pähkinänkuori"
date: 2015-03-27
categories: 
  - "koira"
tags: 
  - "faq"
  - "lisaravinteet"
  - "raakaruokinta"
  - "tarve"
---

Raakaruokinnassa lihoiksi lasketaan kaikki (myös sydän ja kieli) paitsi maksa, haima ja munuainen (ja toki maha ja keuhkot, jotka ovat pelkkää sidekudosta). Valitset jonkun lihan jota annat. Yhden kerran viikossa laitat noin puolet siitä sisäelinseosta tai [maksaa](https://www.katiska.eu/tieto/koira-raakaruokinta-raaka-aineet/maksa/ "Maksa") (nauta) noin gramman per EPkg ja yhden-kaksi kertaa viikossa korvaat sen kalalla (lohi, seiti, silakka, muikku mikä nyt sattuu maistumaan). Vaihda lihaa aina välillä, niin että koira saisi monipuolisesti kaikkea. Tarkkaa se ei kuitenkaan ole, meillä mennään sen mukaan mitä on pakkasessa milloinkin.

<!--more-->

Joskus käy niin että koiralle ei jostain syystä voi syöttää kuin muutamaa eri eläimen lihaa ja sekin on ok. Maksa on kovin ravintorikasta ja sitä kannattaakin antaa enemmän kuin vain tarpeeseen. [Munuaisista](https://www.katiska.eu/tieto/koira-raakaruokinta-raaka-aineet/munuaiset/ "Munuaiset") (ei luomu!) saa hyvin [seleeniä](https://www.katiska.eu/tieto/koira-tarve-mineraali/seleeni/ "Seleeni") joten sitäkin kannattaa tarjota aika ajoin. Molemmat ovat usein päiväystarjouksessa kaupan lihahyllyssä.

[Kalsium](https://www.katiska.eu/tieto/kalsium/kalsium/ "Kalsium") annetaan purkista, kananmunankuorijauheesta tai luisesta lihasta/luumurskeesta. Vaihtoehto A on minusta kätevin (tuotteita esim. Aptuksen Calphosum D, KalkkiRekku, isomman koiran kanssa mennään heppaosastolle). Calphosum D:n [D-vitamiinin](https://www.katiska.eu/tieto/d-vitamiini/d-vitamiini/ "D-vitamiini") määrä on todella pieni, joten sitä ei ruokinnassa tarvitse huomioida. Luuta koira tarvitsee VAIN 1 g/ per elopainokilo että saa tarpeeksi kalkkia. Luut siis kannattaa muuten ajatella vain ajanvietteenä ja [hammaspuhdistuksena](https://www.katiska.eu/terveys/itsehoito/hammaskiven-poisto/ "Hammaskiven poisto"), eikä niitä ole pakko antaa ollenkaan jos ei halua. Kalsiumia koiran pitää saada joka päivä.

Muita lisiä mitä pitää koiran saada on A, D ja E, jodi, sinkki ja omega-3. ADE:ta [saa liuoksena (Milka)](https://www.katiska.eu/tieto/monivitamiinit-ja-mineraalit/ade-liuos/ "ADE-liuos"), mutta pienelle koiralle kalanmaksaöljy parempi. [A-vitamiinilisää](https://www.katiska.eu/tieto/a-vitamiini/a-vitamiini/ "A-vitamiini") ei tarvitse jos koira saa tarpeeksi maksaa (ks. eka kappale) ja myös D:n tarpeen voi kattaa silakalla (jos koira on pieni ja/tai silakkaa sattuu saamaan edullisesti) tai ottaa tabletin tai tipan. E:n saantiin on Vitabalansilla liuos ja myös auringonkukkaöljy/vehnänalkioöljy on hyvä, mutta koska [rasvan](https://www.katiska.eu/tieto/rasvat/rasva-ruokinnassa/ "Rasva ruokinnassa") määrä nostaa aina E-vitamiinin tarvetta se ei oikein toimi kuin minikoiralle. A- ja D-vitamiinit voi antaa kerran viikkoon, tai harvemminkin. Itse valitsen sellaisen valmisteen joka on kätevin antaa (kaksi erikokoista koiraa), ja edullisin. Katso että ostat D3-vitamiinia. [E-vitamiinia](https://www.katiska.eu/tieto/e-vitamiini/koira-e-vitamiini/ "E-vitamiini") olisi hyvä saada päivittäin koska rasvaliukoisuudestaan huolimatta varastoituu huonosti

[Sinkki](https://www.katiska.eu/tieto/sinkki/sinkki/ "Sinkki") otetaan tabletteina (esim. Zinkosan, Kelasin, isolle koiralle Vidan Vahva tai Biotiini Forten rae) niin että ruoka huomioituna koira saisi 2 mg/kg/päivä. Pikolinaatti on parhaiten imeytyvä sinkkimuoto, oksidia ei kannata ostaa.

[Jodi](https://www.katiska.eu/ravitsemus/kivennaisaineet/jodi/ "Jodi") tulee merilevästä tai [suolasta](https://www.katiska.eu/tieto/koira-ruoka-lisaravinne/suola/ "Suola") (merisuola tai jodioitu suola). Koira tarvitsee myös [natriumia](https://www.katiska.eu/tieto/koira-tarve-mineraali/natrium/ "Natrium") joten suolaa onkin hyvä lisätä ruokaa silloin tällöin. Hyvä merilevä on Islamer, paikasta riippuen 15-20 e kilo. Eläimille myytävät merilevät on kaikki samaa lajiketta, joten sillon mennään ihan hinnan perässä. Sitä annetaan joka päivä. Jos koiria on useita heppakaupan merilevä on edullisempi. Se pitää useilla myös [hammaskiven pehmeänä](https://www.katiska.eu/tieto/koira-hampaat/merileva-ja-hammaskivi/ "Merilevä ja hammaskivi") jolloin hammashuolto on helppoa luiden kanssa.

Omega-3 otetaan kalaöljystä tai suoraan rasvaisesta kalasta. Sama kuin merilevän kanssa- ota halvin ja teille sopivin purkkikoko.

[Kananmunia](https://www.katiska.eu/tieto/koira-raakaruokinta-raaka-aineet/kananmuna/ "Kananmuna") voi antaa useita viikossa, jos koira ei ole kova lihomaan. Älä turhaan erottele valkuaista pois, [avidiini](https://www.katiska.eu/tieto/koira-tarve-vitamiini/avidiini/ "Avidiini") ei ole ongelma. Pellavarouhetta on hyvä myös ostaa valmiiksi [kuitulisäksi](https://www.katiska.eu/tieto/koira-tarve-yleinen/kuitu-lihasta/ "Kuitu"). Sitä annetaan turvotettuna (1/2-1 tl kuivaa ainesta) jos koiran [kakka](https://www.katiska.eu/koira/anatomiaakin/uloste/ "Uloste") on kovaa, ja kuivana jos se on löysää. Usein pärjää ilmankin. Joillekin taas edes pellavarouhe ei auta, silloin voi kokeilla kaurapuuroa tai ihan kuivaa kaurahiutaletta. Pelkästään veden lisääminen auttaa usein.

Hyviä paikkoja mistä ostaa lihaa: KennelRehu, VauhtiRaksu, Lempimuona, Taikamuona, F-Animal ja Ressun puoti (kolme jälkimmäistä toimittavat pienemmälle alueelle kuin ekat kolme). Uusia firmoja tulee jatkuvasti joten google on ystävä ;) Kysele myös lähiteurastamoilta, hirvi porukoilta ja kauppojen lihatiskeiltä ja vieraile lähimmässä kauppahallissa.
