---
title: "Kuivamuonan proteiinien määrä vai laatu"
date: 2010-09-19
categories: 
  - "koira"
tags: 
  - "aminohapot"
  - "kuivamuona"
  - "laatu"
  - "proteiini"
  - "tarve"
---

Monia askarruttaa koiran ruokinnassa proteiinien määrä. Harvemmin kysytään, että saako koira liian vähän, vaan yleensä murehditaan liikasaantia. Toistetaan taas kerran: liika proteiini ei aiheuta munuaisvikaa. Liika siis merkityksessä aminohappoja enemmän kuin mitä koira käyttää. Usein tämä murehtiminen kulkee myös käsi kädessä lihomispelon kanssa.

<!--more-->

Sinänsä kannustettavaa miettiä painoa, mutta proteiineilla ei koiraa saada lihomaan.

Minulle kysymysparin ristiriitaisuus on ilmiselvä, useimmille ei. Jos koira saa paljon proteiinia, niin ylimäärän se varastoi energiaksi (läskiksi) ja koira lihoo. Samaan aikaan sama proteiini tuhoaa munuaiset, koska ylimäärä poistetaan munuaisten kautta virtsaan.

Jos jokin poistetaan, niin sitä ei voida muuttaa toiseksi, kuten varastorasvaksi. Sama päinvastoin. Jos jokin varastoidaan, niin sitä ei poisteta. Joten kumpi nyt sitten tapahtuu?

Koirakaan ei kovinkaan helposti ylipäätään polta aminohappoja energiaksi, jos vaihtoehtoja - rasva tai hiilihydraatit - löytyy. Silloin tarpeeton poistetaan munuaisten kautta virtsaan, eikä tämä prosessi riko mitään aivan kuten keuhkotkaan eivät mene rikki hengästyessä.

Koiran päivittäinen proteiinin tarve laskettuna ruuan kuiva-aineesta on AAFCO:n mukaan

- pennulle 28 %
- aikuiselle 18 %
- aktiiviselle 25 %
- rekikoiralle 35 %
- imettävälle 28 %

Noilla määrillä pysyy varmasti jokainen koira kunnossa ja hengissä. Jopa siinä tapauksessa, että kääpiön pentu ei liiku, tai on suuren rodun edustaja, joka ei pysähdy koskaan. Noilla kahdella on kuitenkin aivan erilaiset tarpeet rakentaa kudoksia.

Tarkoitan sitä, että nuo prosentit ovat vain suuntaviivoja ja itseasiassa tehty enemmänkin kuivamuonateollisuudelle kuin olemaan kiveen hakattu totuus koiran proteiinien tarpeesta.

Voimmeko nyt unohtaa määrät? Prosenteilla ja grammoilla ei ole oikeasti yhtään mitään merkitystä. Ja niille maan kourallisen koiran omistajalle, jolle on, niin heillä on jo se tieto.

Kuuluisi kysyä minkä laatuista ruuan proteiinisisältö on. On aivan sama, onko kuiva-aineessa proteiinia 20 vai 30 prosenttia, jos koira ei kykene sitä käyttämään.

En tarkoita tällä legendoja kukonheltoista lihan nimellä kuivamuonissa, vaan simppelisti lihan ja viljan suhdetta. Jos koira saa kehnosti hyödynnettävää valkuaista, jonka aminohappokoostumus ei vastaa koiran tarvetta, niin toki se pysyy hengissä, mutta on kaukana optimista. Silloin on turha laskea grammoja ja prosentteja, kun saadut on kuitenkin elimistössä hajoitettava pienimpiin osasiinsa ja rakennettava sekä muutettava niihin mitä tarvitaan.

Tuo prosessi ei koskaan tapahdu ilmaiseksi, vaan vaatii energiaa, vitamiineja, mineraaleja, entsyymejä... Nettohyöty jää vajaaksi. Mitä enemmän annetaan lihaproteiinia, niin sitä vähemmällä työllä ruuan sisältämät aminohapot saadaan koiran elimistön käyttöön.

Eikä tässä otettu vielä edes kantaa ruuansulatuksen ja suoliston kuormitukseen, joka lisääntyy megalomaanisiin mittasuhteisiin mitä enemmän annetaan kasvispohjaista ruokaa.

Barffaajien ja muiden raakaruokkijoiden on aivan turha röyhistellä rintaansa. Jos kuivamuonia arvostellaan kehnosta lihanlaadusta, niin ei tilanne miksikään muutu jos koiran kupista löytyy broilerinsiipiä ja jäävuorisalaattia.

Katiskasta löytyy lyhyet selitykset proteiinien sulavuudesta ja biologisista arvoista. Penkokaa ne esille, ja miettikää miten ruokintanne suhtautuu niihin - olisiko jotain parannettavissa. Mutta ei unohdeta, että ruokinta on aina kompromissien tekoa. Hinnan, vaivan ja hyödyn suhteen.

Joku kysyi kerran proteiinien optimimäärää. Se on juuri se, mitä koira sinä päivänä tarvitsee (meillä ei vain ole mitään mittaria mitata sitä, on mentävä tunteella ja intuitiolla, joka rakentuu tietoon ja kokemukseen). Kuiva-aineprosenttina optimi saattaisi hyvinkin olla lihan valkuaispitoisuus - lihasta riippuen 20 prosentista ylöspäin.

[![](images/cc.png "cc")](https://www.katiska.eu/wp-content/uploads/2011/07/cc.png)**Kuva:** [CIAT](http://www.flickr.com/photos/38476503@N08/4371560520/ "CIAT")
