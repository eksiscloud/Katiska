---
title: "Nirppanokkia ei tueta"
date: 2010-02-22
categories: 
  - "koira"
---

Koirien ruokinnassa on yksi ongelma, josta kysellään säännöllisesti ja johon ainakin itse tarjoan aivan yhtä säännönmukaisesti samaa patenttiratkaisua. Allergioita lukuunottamatta olen itsekin kahlannut jossain vaiheessa elämää aivan samoissa soissa kuin muutkin, mutta **nirso koira** on minulle ihmetys. Joskus kohdalle osuu hidas syöjä, ja sekin on viedä hermot, mutta jokaiselle uppoaa ruoka. Kun ruokkii suurempaa porukkaa yhtä aikaa, niin kaikkien olisi syötävä suunnilleen yhtä nopeasti. Vaikka koiramme elävät kurissa ja herran nuhteessa, ja greyhoundit ovat sopuissaa sakkia, niin ruokailu on yhtä kaikki potentiaalinen tappeluriski. Varsinkin jos joukossa on yksi, joka imeskelee jokaista nappulaa ja lihanmurenaa, ihmettee maailman menoa, mutta muistaa silti vahtia kippoaan.

<!--more-->

On nopeassa syömisessä toinenkin taka-ajatus. Erittäin itsekäs sellainen. Kirjoituksen päivämäärällä meillä on 12 syöjää. Minulla ei ole mitään halua tuhrata koko iltaa niin arkipäiväiseen rutiiniin kuin koirien ruokkimiseen. Sen on tapahduttava nopeasti. Ruokien annostelu, syöminen, ulkoilu, tiskaus ja siivous - siis koko hoito alusta siihen, että koirat ovat takaisin pakoillaan - vie tällä hetkellä aika tarkkaan 40 minuuttia. Ehdoton maksimi minulle tällä koiramäärällä.

On olemassa kaksi syytä, miksi koiramme eivät ihmettele lihapatojensa ääressä. Ne ovat perusterveitä ja nillä on nälkä. On kolmaskin. Ruokinta maksaa ja kulut on saatava niin alas kuin mahdollista ilman, että ruokinnan toimivuus kärsii. Yksi tekijä tässä on määrä. Meillä ei syötetä turhaan. Ruoka-annos ja jossain määrin sen sisältö muovautuvat _koiran mukaan_, ei sen mukaan mitä kirjallisuus, mielipiteet tai omat luulot sanovat. Yksinkertaistettuna tuo tarkoittaa vain sitä, että emme anna ruokaa liikaa, vaan sopivasti. Annos vaihtelee sen mukaan miltä koirat näyttävät ja miten ne syövät. Ei tuo ole läheskään aina tietoista, vaan lähtee selkäytimestä.

[![](images/koira-ei-syo.jpg)](https://www.katiska.eu/wp-content/uploads/2010/02/koira-ei-syo.jpg)

Koirissa on toki eroja. Toiset ovat perusahneita, toiset seuraavat linjojaan ja niiden kanssa on hivenen säädettävä. Eräällä tavalla huijattava koiraa. Ahneen kanssa ei tarvitse huolehtia muusta, kuin että se ei liho muodottomaksi. Se kun syö aina ja milloin vaan - melkein. Hitaampien kanssa nostetaan ruuan energiaa ja lasketaan määrää. Tipautetaan esimerkiksi kuivamuonan määrää, mutta laitetaan joukkoon reippaammin munaa ja rasvaa. Pienempi määrä ei aiheuta yhtä helposti kylläisyyden tuntua, mutta lisillä saadaan [energia](https://www.katiska.eu/tieto/ravitsemus/paljonko-koira-tarvitsee-energiaa/) ja [proteiini](https://www.katiska.eu/tieto/proteiinit/paljonko-koira-tarvitsee-proteiinia/) ylös. Jos syöminen hidastuu entisestään, niin mennään hetkeksi pienemmille annoksille tai otetaan ruoka kokonaan pois. Kun tuohon yhtälöön lisätään liikunta - annetaan reippaasti latua - niin johan alkaa muona maittaa.

[Paastopäivät](https://www.katiska.eu/tieto/koira-syominen-yleinen/koiran-paasto/ "Koiran paasto") eivät riko koiraa. Useimmille ne tekevät jopa hyvää.

Nirsouden ei saa antaa haitata normaalielämää. Koira ei syömisellään määrää muiden elämää. Se ei ole laumanjohtaja, joka päättää koska syödään, mitä syödään ja kuka syö. Ei, en usko, että nirsoudessa on kyse aina niin muodikkasta johtajuus- ja dominanssiongelmasta (olkoonkin, että se saattaa sellaiseksikin muodostua), vaan ihan puhtaasta ja rehellisestä nälän puutteesta. Ihminen päättää koska syödään, koira olemuksellaan kuinka paljon ja ihminen hankkii koiralle nälän.

Nälän puute on yleisin syy nirsouteen. Koiraa syötetään liian paljon. Usein sekä määrässä että kerroissa. Jos koiralla ei ole tyhjän vatsan oksentamista, niin se pärjää yhdellä ruokinnalla. Monet pennutkin pärjäävät yhdellä, jos sille annetaan riiittävästi tarpeeksi "vahvaa" ruokaa - tarpeeksi niin energia- kuin suojaravintoaineita.

Monet ruokkivat luovutusikäistä pentua neljästi päivässä. Paitsi, että tuo ei onnistu jos joku ei ole koko päivää kotona, niin se on peruskivi tulevalle nirsoudelle. Opetetaan koira siihen, että ruokaa on koko ajan tulossa. Ei tuossa mitään väärääkään ole, mutta silloin on myös oltava murehtimatta hitaasti tai valikoiden tyhjentyvää ruokakippoa.

Niin sanottu vapaa ruokinta on valtaamassa alaa. Ihan toimiva systeemi joillekin. Koiralle pidetään ruokaa tarjolla koko ajan. Yleensä kuivamuonaa ja illalla varsinaisessa ruokinnassa annetaan vaikkapa lihaa. Koira syö hissukseen koko ajan. Voidaan keskustella pitkäänkin siitä, kuinka biologisesti perusteltua jatkuva ruuan saanti on eläimelle, joka on alunperin rakennettu ahmimaan ja sitten menemään pidemmän ajan vähemmällä ruualla tai kokonaan ilman, mutta koska koira on enää pelkästään domestikoitunut sudenpentu, niin olkoot. Maailmassa - Pohjoismaita käytännössä lukuunottamatta - kasvavat greyhoundit elävät vapaalla ruokinnalla. Toki niiden energiankulutus on toisella tasolla kuin sohvalla kasvavalla, mutta se toimii niille.

\[perfectpullquote align="full" bordertop="false" cite="" link="" color="" class="" size=""\]Nirsoutta se olisi siinä vaiheessa, kun hoitaja olisi halunnut niiden syövän enemmän.\[/perfectpullquote\]

Yhdysvalloissa tutkittiin ratagreyhoundeilla syömistä ja painon muuttumista. Koirat siirrettiin vapaalle tyylille ja ensi alkuun ne ahmivat kuin viimeistä päivää. Kun ne huomasivat, että ruoka ei lopu eikä katoa, ja kun jatkuvan kisadieetin "krooninen nälkä" oli tyydytetty, niin koirat hidastivat ja vähensivät syömistään. Greyhoundit lihosivat kisapainostaan kolmisen kiloa ja jäivät siihen. Ne vähensivät syömistään ja pitivät painonsa vakiona. Voidaan olettaa, että ne alkoivat kontrolloimaan painoaan ja syömään vain tarpeeseensa. Syöminen hidastui ja muuttui jatkuvaksi pupeltamiseksi.

Niille kehittyi tila, jota voitaisiin kutsua nirsoudeksi. Tosiasiassa ne vain tyydyttivät energiantarpeensa, eivät muuta. Niiden tarve ja ruuasta saatava energia olivat tasapainossa. Nirsoutta se olisi siinä vaiheessa, kun hoitaja olisi halunnut niiden syövän enemmän. Nirsous on siis omistajan luuloissa ja odotuksissa, ei koiran ruokailutavoissa. Kokemuksen mukaan tämä pätee monissa muissakin roduissa.

Toinen riskiryhmä ovat koulutettavat koirat, monasti tottelevaisuutta ja jopa agilityäkin harrastavat. Nykyään koiran motivaatiota nostetaan ruualla. Koira toimii käskyjen mukaan saadakseen ruokaa, jotain hyvää. Ei puututa siihen kuinka luotettava koira tuolla metodilla saadaan, mutta kannattaa sisäistää, että jokainen makupala ja palkkio on energiaa.

Jos lapselle antaa suklaapatukan aina kun hän on kiltisti tai petaa vaikka sänkynsä, niin tottelevainen mukula tulee olemaan nirso ruokapöydässä. Ei uppoa jauhelihakastike kun on väännetty jotain pientä koko ajan; ei ole nälkä. Eivät koirat yhtään sen kummallisempia ole. Tuossa ollaan itse asiassa hyvinkin lähellä vapaata ruokintaa.

Yksikään tokokoira ei harrastuksessaan tee enegiaa polttavaa työtä. Niiden kulutus on aivan samaa luokkaa kuin sohvalla makaavalla. Agi-koiratkaan eivät ole sen suurempia raatajia. Niiden suoritus on samalla tapaa sprinttityyppinen kuin ratagreyhoundilla, eikä nosta energian tarvetta kotikoiraa kummallisemmaksi.

Kokonaisruokamäärä on siis saatava alemmaksi (ja koiralle nälkä), kun näillä aletaan parantamaan nirsoutta. Joko jätetään makupalat pois, ja jos koira ei silloin toimi harrastuksessaan, niin sitten jätetään ruoka pois tai syötetään vain silloin tällöin. Asettaa vain kohtuulliset vaatimukset palkkiosnackeille, koska silloin niillä on tyydytettävä koiran ravitsemukselliset tarpeet.

Syömättömyys ei kuitenkaan aina ole vain nälän puutetta. Välillä löytyy ihan aito syykin. Krooniset kivut vähentävät syömistä ja saattavat lisätä juomista. Ärtyneet kitarisat vähentävät syömistä. Hampaiden kunto on syytä tarkistaa. [Närästys](https://www.katiska.eu/tieto/koira-terveys-narastys/koiran-narastys/) vie syömishalun tehokkaasti. Jopa tulehtuneet anaalirauhaset voivat olla syynä, varsinkin mutkan takaa nielurisaongelmissa.

Ja nyt ollaan taas hankalan ongelman äärellä. Jotta voisi päättää johtuuko syömättömyys tai närppiminen terveysongelmista vai liiasta ruokinnasta, niin omistajan tulisi kyetä lukemaan niin koiraa kuin omia puuhiaankin. Mutta jos ei ole kykyä tunnistaa ja muuttaa omia tekemisiään, niin miten pystyy silloin löytämään terveydelliset ongelmat? Onko joku väittänyt, että koiranpito olisi aina helppoa?

Joskus ei vain uppoa. Ei putoa. Tuokin on sellainen asia, jota olisi syytä kunnioittaa. Minä en kykene syömään lämmintä mannapuuroa. Se on oksettavan hajuista ja puistattavan makuista. Meillä ei russeli kerta kaikkiaan kykene syömään raakaa [maksaa](https://www.katiska.eu/tieto/koira-raakaruokinta-raaka-aineet/maksa/) ja yhdellä greyhoundnartulla tökkii [merilevä](https://www.katiska.eu/tieto/koira-raakaruokinta-raaka-aineet/merileva/). En ole katsonut tarpeelliseksi alkaa riitelemään noista. Jos vastenmielisyyttä aiheuttavan ainesosan voi jättää pois, niin sitten niin tehdään. Jos ei,  niin se meikataan ja piilotetaan. Jos koiralla on muutoin nälkä, niin ei sillä ole aikaa alkaa analysoimaan onko se pieni annos merilevää piilotettu [lohiöljyn](https://www.katiska.eu/tieto/koira-lisaravinne-oljy/omega-3-paljonko-on-riittavasti/) ja [valkosipulin](https://www.katiska.eu/tieto/koira-ruoka-lisaravinne/valkosipuli/) joukkoon.

Yleinen käsitys on, että eläin tietoisuuden takana [tietää mitä se tarvitsee](https://www.katiska.eu/tieto/podcastit-vlog/kaffepaussi-kylla-koira-tietaa/). Jos pentu rouskuttaa gyprocia tai jyystää betoniporrasta, niin se tarvitsee [kalkkia](https://www.katiska.eu/tieto/ravitsemus/paljonko-kalsiumia-annetaan/). Jos siirrytään [koprofagian](https://www.katiska.eu/tieto/koiran-suolisto-vatsa/koprofagia/) ah niin miellyttävään maailmaan, niin ulosteiden popsimisen syynä saattaa olla vaikka [B12\-vitamiinin](https://www.katiska.eu/tieto/ravitsemus/b12-vitamiini-koiralla/) puute.

Tuo on eräs asia, johon on syytä kiinnittää huomiota silloin, kun koira selvästi välttää jotain ruoka-ainetta tai määrätyn tyyppistä ruokaa. Se saattaa aiheuttaa närästystä tai koiralla on muu selvä syy yrittää välttää sitä. Ihmispuolella on superfood-ajattelun myötä vahvemmin kehittymässä malli, jossa halulla ja maistuvuudella on tärkeä merkitys sille, mikä on syötävää ja jopa terveellistä. Saattaisi olla syytä luottaa koiraan näissäkin asioissa. Ainakin siinä tapauksessa, että koira haluaa jotain terveellistä - makupalojen tarve ei ole muuta kuin herkkujen puutetta.

Nälkä on ruuan paras mauste. Koirallekin.
