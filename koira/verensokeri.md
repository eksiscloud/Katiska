---
title: "Koiran verensokeri"
date: 2010-06-29
categories: 
  - "koira"
tags: 
  - "elimisto"
  - "glukoosi"
  - "haimaelin"
  - "hiilihydraatti"
  - "hormonit"
  - "korjattava"
  - "veri"
---

**Verensokeri** tarkoittaa sitä miltä se kuulostaakin: **veren glukoosipitoisuutta**. Kun ruuasta saadaan hiilihydraatteja, niin ne hajoavat ruuansulatuksessa, ohutsuolessa pääosin, _monosakkarideiksi_. Ne imeytyvät verenkiertoon ja siirtyvät maksaan, joka muuttaa ne _glukoosiksi_. Sen takia glukoosi on ainoa sokeri, joka voi siirtyä suoraan ruuansulatuksesta soluihin. Verestä glukoosi siirtyy soluun solukalvon kantajaproteiinin avulla.

<!--more-->

Syömisen jälkeen verensokeri siis nousee. Samalla haima vapauttaa _insuliinia_. Tämän hormonin tehtävä on käynnistää reaktiot, joissa varastoidaan glukoosia _glykogeeniksi_ maksaan ja lihaksiin. Kun on nälkä ja verensokeri laskee, niin haima alkaa erittämään hormonia nimeltä _glukagoni_, jonka tehtävänä on pilkkoa glykogeenia takaisin glukoosiksi verenkiertoon.

Haiman lisäksi maksa on tärkeä elin sokeriaineenvaihdunnan säätelyssä. Se varastoi ylimääräistä sokeria ja palauttaa sitä verenkiertoon saadessaan komennon haimalta glukagonin avulla.

Maksa voi myös muuntaa mm. rasvaa ja proteiineja sokeriksi, jos hiilihydraatteja ei ravinnosta ole tarjolla.

Glukagoni purkaa myös muita energiavarastoja, kuten varastorasvaa, läskiä. Insuliini taasen pysäyttää varastojen purun ja käskee aloittamaan varastoinnin, ja tähänkin reagoi maksa ensimmäisenä. Insuliini ja glukagoni ovat siis saman asian vastavaikuttajia, olkoonkin että insuliinin suhteen toimii myös useita muitakin hormoneja.

Hormonit pyrkivät aiheuttamaan tasapainotilanteen, ja jos jokin järkyttää tätä tasapainoa - esimerkiksi diabetes tai kilpirauhasen vajaatoiminta - niin umpieritysjärjestelmän mennessä sekaisin myös energia-aineenvaihdunta sekoaa; koira alkaa lihomaan tai laihtumaan herkästi.

Suurin osa soluista on erittäin joustavia energian lähteen suhteen. Kun sokeria ei ole, niin käyttöön otetaan rasva- ja viimeisenä proteiiniaineenvaihdunnan tarjoamat energiat. Aivot ja hermosolut ovat poikkeus ja ne käyttävät nimenomaan sokereita.

Tämä ei kuitenkaan tarkoita, että koiran on pakko saada hiilihydraatteja ravinnostaan, sillä glukoosia kyetään tuottamaan maksassa riittävästi. Itseasiassa niin paljon, että koiraa on käytännössä mahdotonta saada [ketoosiin](https://www.katiska.eu/koira/ketoosi/). Mutta täydellistä hiilihydraatitonta ruokavaliota on vaikea tehdä ja noudattaa, joten miniminä pidetty noin neljä prosenttia kuiva-aineesta riittää paremmin kuin hyvin.

Toki on muistettava, että hiilihydraattien 4 % kuiva-aineesta koskee vain kuivamuonia. Raakaruokinnassa on jossain määrin taasen vaikeaa päästä sellaiseen ruokakippoon, jossa olisi noin paljon sokereita.

_Hypoglykemia_ on matalan verensokerin tila ja _hyperglykemia_ korkean verensokerin tila. Diabeteksessa verensokeri on koholla insuliinin erityksen vähenemisen tai sen vaikutuksen heikentymisen vuoksi.
