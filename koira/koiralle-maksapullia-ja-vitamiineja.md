---
title: "Koiralle maksapullia ja vitamiineja"
date: 2019-09-16
categories: 
  - "koira"
tags: 
  - "a-vitamiini"
  - "lisaravinteet"
  - "maksaruoka"
  - "mineraali"
  - "raakaruokinta"
  - "ravintolisat"
  - "ruokinta-perusteet"
  - "tarve"
  - "vitamiinit"
---

Olen suositellut jo vuosia koiranomistajille sekoittamaan ainakin määrätyt vitamiinit ja hivenaineet maksan joukkoon. Ihmiset eivät halua antaa useammasta purkista päivittäin, joten tuolla saa ainakin illuusion purkkien vähenemisestä.

<!--more-->

Monet pitävät sitä myös vaivaa helpottavana temppuna, mutta siitä olen einen eri mieltä. Lisien antaminen vie joitain sekunteja ja jos se on valmiiksi annosteltuna maksan tai muun ruoka-annoksen joukkoon, niin annosta ei muuteta. Tosin, suurimmalle osalle annosta ei tarvitsekaan koskaan muuttaa ja jos lisien sekoittamisella maksaan saadaan taatumpi annostelu, niin tavoite on saavutettu.

Tuo ei ole kuitenkaan tapana yleistynyt. Syitä on kolme:

1. annostelu vaatii laskemista
2. maksaa annetaan kerran viikossa
3. tekemisessä on oma vaivansa

[Maksan annosteluun joka päivä](https://www.katiska.eu/koira/84-maksaa-joka-paiva/) on vahvat perustelut. Kerran viikossa antaminen palvelee vain ja ainoastaan [A-vitamiinia](https://www.katiska.eu/koira/a-vitamiini/), ei mitään muuta. Aidosti sill0in kohta 2, maksan antaminen kerran viikossa, on vain osa kohdasta 3: halutaan päästä niin helpolla kuin mahdollista. Siihen minulla ei oikein ole työkaluja, koska kyse on motivaatiosta.

Mutta pystyn selittämään miksi maksaa pitäisi antaa joka päivä ja pystyn mallintamaan, että näkemällä vartin vaivaa ei tarvitse nähdä vaivaa kuukausiin. Tuo on kuitenkin valintakysymys.

Sen sijaan pystyn helpottamaan laskemisessa.

## Tavoite

Pyritään sekoittamaan maksan joukkoon niin paljon lisiä kuin mahdollista sellaisissa määrissä, että yksi annos kattaa tarpeet yhdeksi päiväksi. Toki koirat ovat erilaisia, joten moisessa on aina kysymys jonkinasteisesta kompromissista. Sinun harteillesi jää päättää, että sopiiko kompromissi koirallesi ja jos jotain on muutettava, niin sitten muutat sen.

Resepti on tehty 10 kilolle. Silloin vain kerrot koirasi painon täysillä kiloilla, tai lähimmällä täydellä kymmenellä kilolla, määrät ja saanti on kohdallaan riittävän hyvin. 32 kiloiselle kerrotaan vaikka kolmella ja 37 kiloiselle neljällä. Älä tee siitä liian monimutkaista asiaa itsellesi, ei se ole ihan niin tarkkaa. Mutta toki voit muuttaa tarkallekin painolle, jos haluat.

Tuote-ehdotukset ovat vain esimerkkejä, enkä saa niistä korvausta. Ne pyrkivät vain helpottamaan tuotteiden valintaa ja ostamista. Jos käytät jotain muuta, niin varmista, että "vaikuttavaa" ainetta on saman verran tai sitten muutat reseptiä sen suhteen.

Maksan, vitamiinien ja hivenaineiden sekoittaminen on raakaruokintaan liittyvä kikka. Jos koirasi syö 50/50 tai pääosa on kuivamuonaa, niin määriä kannattaa miettiä. Oma mielipiteeni on, että kuivamuonan tuunauksessa vaivaa ei kannata nähdä ja jos koiran 50/50-ruokinta on vahvemmin lihapainoitteista, niin sekoitus menee sellaisenaan - ehkä kalsiumia voi vähentää.

\[table id=271 /\]

1. laita astiaan pari desiä kuumaa vettä. Lisää joukkoon sinkki ja D-vitamiini. Sekoita kunnes ovat sulaneet. Ihmisten purutabletit sulavat huonosti, joten voit joutua hieman auttamaan lusikan tai kauhan pohjalla.
2. Lisää desin verran vettä. Lisää joukkoon kalsium ja merilevä ja sekoita.
3. Lisää maksa ja sekoita.
4. Lisää jauheliha ja sekoita.
5. Lisää kanamuna ja öljy, ja sekoita.
6. Lisää muut ravintolisät, jos käytät.
7. Lisää pellavansiemenrouhe ja sekoita. Anna levätä noin viisi minuuttia.
8. Lisää korppujauhoa, jos massa on liian löysää. Se saisi olla vähintään tavallisen jauhelihataikinan oloista.
9. Tee noin puolikkaan ruokalusikallisen kokoisia pullia ja pakasta tai paista.

Itsellä aikaa menee noin puoli tuntia, koska olen kohtuullisen hidas lihapullien tekijä. Määrä on mitoitettu noin 170 päivälle kymmenen koirakilon annoksille, mutta aito määrä lienee alempi, hieman riippuen mittavirheistä pullien koossa. Ei se ole ongelma, kuten ei myöskään eri kokoiset pullat.

Kun teet pullia, niin muista kastella lusikka ja kämmenet aika ajoin. Taikina ei ota kiinni.

 

\[caption id="attachment\_152765" align="aligncenter" width="1400"\]![lihamaksapullia koiralle](images/2019-09-16-13.56.05-e1568634621322.jpg) Pienet ovat per 10 kg ja isot 30 kilolle. Kuten huomaat, ulkomuotopisteitä ei jaeta.\[/caption\]

## Reseptistä ja valmistuksesta

Itse sekoitan ainekset kulhossa, mutta toki riittävän kokoinen tehosekoitin tekee hienompaa ja tasaisempaa massaa. Hiukan heikompi tasalaatuisuus ei kuitenkaan ole ongelma, koska pullia on tarkoitus antaa joka päivä.

Jauheliha on mukana vain lisäämässä massaa. Joten voit jättää sen huoletta pois ja tehdä suhteessa pienempiä pullia. Itse käytän "ihmislaatuista" jauhelihaa vain siksi, että sen käsittely on mukavampaa. Koska taloudessa on yksi hyvin maksavastainen koira, niin paistan osan ja tuoksumaailma on ruokakaupan jauhelihalla mukavampi kuin koiralaadulla.

[Kananmuna](https://www.katiska.eu/koira/kananmuna/) on mukana vain rakenteen takia. Aidosti parilla kananmunalla tuon kokoisessa annoksessa ei ole mitään ravitsemuksellista merkitystä. Mutta niitä voi toki lisätä niin paljon kuin haluaa. Nestemäärä silloin nousee, joten jotain kuiva-ainetta, kuten korppujauhoja, lienee syytä lisätä. Kermaviili on mukana hieman samasta syystä, mutta toki se muuttaa hieman myös proteiinikoostumusta. Aidosti silläkään ei ole merkitystä koiran kokonaisravitsemukselle.

Öljy on mukana tuomassa hieman erilaisuutta rasvakoostumukseen, plus taikina on mukavampaa käsitellä. Kalaöljy olisi ollut parempi vaihtoehto, mutta se on erittäin vaikea toteuttaa käytännössä. Jos olisi halunnut järkevän määrän omega-3 rasvahappoja, niin olisi pitänyt pilkkoa pari sataa omega-3 kapselia, joka ei työmääränsä takia todellakaan ole vaihtoehto. Mölleriä olisi voinut lisätä, mutta sitä olisi tarvittu muutama pikkupullo ja A-vitamiinin sekä D-vitamiinin määrät olisivat menneet uusiksi, eikä se ole tarkoituksenmukaista. Hajuhaitta olisi ollut myös... valtava.

\[caption id="attachment\_152766" align="alignright" width="188"\]![jauhemaksapihvejä koirille](images/2019-09-16-14.31.50-e1568634640346-188x250.jpg) Maksapihvit voi myös paistaa.\[/caption\]

Jos paistat, niin tee hieman isompia pihvejä. Ne kypsyvät nopeammin kuin pullat. Vitamiinien [kypsennyshävikki](https://www.katiska.eu/koira/vitamiinien-havikki-kuumennuksessa/) on noin neljänneksen luokkaa, joten se ei ole oleellinen ja koskee vain [A-vitamiinia](https://www.katiska.eu/koira/a-vitamiini-retinoli/) sekä [B-vitamiineja](https://www.katiska.eu/koira/b-vitamiinit-lyhyesti/). Paista noin 225 asteessa 10 minuutin verran.

Massaan olisi voinut käyttää myös yhtenä osana [munuaisia](https://www.katiska.eu/koira/munuaiset-koiran-ruoka/). Mutta koska itse inhoan sen hajua, ja sitä harvemmin saa valmiiksi jauhettuna, enkä näe [seleenin](https://www.katiska.eu/koira/seleeni/) saantia ongelmana, niin en laskenut sitä mukaan. Jos seleeniä haluaa lisätä, niin sitä kannattaa laittaa joukkoon lisäravinteena.

[Jodi](https://www.katiska.eu/koira/jodi/) on otettu [merilevästä](https://www.katiska.eu/koira/merileva/), mutta [mineraalisuola](https://www.katiska.eu/koira/mineraalisuola/) olisi ollut fiksumpi kokonaisuuden kannalta. Mutta tiedän, että en pysty myymään teille ajatusta kaataa luokkaa 800 grammaa [suolaa](https://www.katiska.eu/koira/suola/) taikinan joukkoon. Sen sijaan teelusikallinen päivässä on vielä hyväksyttävää. Se, että lopputulos olisi ollut se teelusikallinen, ei kuitenkaan olisi ollut vaihtoehto. Joten mennään merilevällä, vaikka sen jodipitoisuus on mysteeri ja sulavuus vielä suurempi kysymysmerkki.

Määrät ovat laskettu tarkkaan reseptiin, mutta ne eivät todellakaan ole sitä koskaan käytännössä. Voit toki punnita jokaisen pallukan erikseen, jos olet erittäin pedantti, mutta se ei paranna koirien ravitsemusta, vaan ainoastaan vaikeuttaa elämääsi.

## Käytetyt tuotteet

Maksa, jauheliha, munat, kermaviili, pellavansiemenrouhe ja öljy ovat paikallisesta ruokakaupasta.

Sinkkinä oli Vidan vahva sinkki, jota löytyy lähes jokaisesta ruokakaupasta, mutta ei Lidlistä. Annokseen meni täysi purkki, joka antaa hieman vähemmän kuin tavoiteltu 2 mg/kg, mutta siinä joustin helppouden nimissä.

D-vitamiini oli Lidlin 50 mikroisia, koska normaalisti käyttämäni 125 µg oli loppu, enkä ole käynyt [Sporttimekasta](https://sporttimekka.fi/tuote/fortix-vitamin-d3-125%c2%b5g-200-kaps/) kerjäämässä lisää. Niitä olisi mennyt 10 pilleriä.

BE-liuos oli Vitabalansin BE-liuos, muistaakseni Puuilosta ostettu. Samasta paikasta on joskus otettu isompi ämpäri merilevää.

Kalsium on tavallista ruokinta- eli rehukalkkia, 40 kilon säkistä.

Glukosamiini ei ole pakollinen ja laskettu määrä on sellainen, jota käytetään yleisesti nivelrikkoisille. Jos annat vain ns. ennaltaehkäisevästi, niin voit tipauttaa määrän kolmasosaan. Itse käytän glukosamiinina [Fortixin valmistamaa](https://www.katiska.eu/tuotearvostelut/nivellisat/fortix-glucosamine-sulphate/).
