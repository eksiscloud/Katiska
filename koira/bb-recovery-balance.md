---
title: "BB & Recovery Balance"
date: 2019-03-12
categories: 
  - "koira"
tags: 
  - "agility"
  - "elektrolyytit"
  - "lisaravinteet"
  - "maitohappo"
  - "palauttaminen"
  - "rasitus"
  - "tuotearvostelut"
---

Vetfoodin professional sarjaan kuuluva BB & Recovery balance (ei ainakaan nimen suunnittelussa ole tehty markkinointitutkimuksia) on käytännössä ainoa nimenomaan koirien palauttamiseen tehty aito tuote markkinoilla. Kilpailijoita on, varsinkin kotimaisia, mutta niillä ei ole väitteistään huolimatta mitään tekemistä palautumisen kanssa. Tällä on.

<!--more-->

Sitä mukaa kuin koirilla fyysisissä lajeissa kilpaileminen on vallannut alaa ison yleisön joukossa, käytännössä siis agilityn myötä, myös tietoisuus lisäravinteiden potentiaalista ja jopa tarpeesta on lisääntynyt. Tyhjiöillä on taipumus täyttyä ja se koskee nimenomaan markkinoita. On tullut tuotteita mitä villeimmillä myyntiväitteillä, mutta käytännössä koskaan niillä ei ole ollut mitään tekoa rasituksen, palautumisen tai edes koirien kanssa. Myydään koiraetiketeillä hyödytöntä maltoa tai hevosten suoloja.

Laitan heti alkuun muistutuksen Katiskassa olevasta luennosta [Urheilukoiran palauttaminen](https://www.katiska.eu/tieto/palauttaminen/urheileva-koira-ja-palauttaminen/). Sen kuunteleminen avaa tätä arviota aika paljon.

BB & Recovery balance on siten piristävä poikkeus markkinoilla. Siinä on jopa hieman mietitty mitä palauttamiseen aidosti tarvitaan. Sitten on tehty markkinointitemppu, koska ihmiset haluavat paljon ja vielä enemmän rahallaan (iso ruokalautanen myy, vaikka sitä ei jakseta syödä) ja joukkoon on lisätty kaikkea turhaa. Pitkä tuoteseloste, josta 99 % asiakkaista ei ymmärrä hölkäsen pöläystä, kuitenkin myy.

Oleellista on silti se mitä lisässä on hyödyllistä, ei jatkeaineet. Joten vilkaistaan BB & Recoveryn aktiivisia aineita. Silti on heti alusta ymmärrettävä, että lisäainelista ei ole sama kuin ravintoainesisältö, vaan se kertoo lisättyjen määrän. Osa tulee raaka-aineista. Mutta koska raaka-aineiden määrää ei tiedetä, niin on mahdotonta sanoa paljonko ne vaikuttavat, joten otetaan kuivamuonaperusteinen lähestymistapa: ei piitata.

Mutta suurin osa varsinaisista raaka-aineista on funktionaalisemmalla ajatuksella, eli niillä itsellään on tehtävä, joka ei sinällään liity vitamiini- tai hivenainesaantiin.

## Valmistusaineista

Laitan tähän kohtaan viivan, noin

* * *

Näin siksi, että valmistusaineita ei mainita valmistajan sivuillla, joten luultavasti tämä ei enää pidä paikkaansa. Joten kaikkeen tähän liittyvään kannattaa suhtautua vain yleissivistävänä, ei mitenkään BB & Recovery Balanceen liittyvänä. Jätin tämän näkyville vain siksi, että tuotetiedoissa on tolkuttoman paljon heittelyjä ja jos jokin näistä yhtä äkkiä paljastuukin relevantiksi, niin minun ei tarvitse kirjoittaa kaikkea uusiksi.

Sanonko kuinka turhauttavaa tällainen on?

**Valmistusaineet**: Hydrolysoitu kanaproteiini, kalaöljy (omega-3 lähde), trikalsiumfosfaatti, HMB (beeta-hydroksi-beeta-metyylibutyraatti), soijalesitiini, glukosamiinisulfaatti, kaliumkloridi, magnesiumkarbonaatti, kondroitiinisulfaatti, _Saccharomyces cerevisiae_\- uute, lipoiinihappo, natriumhyaluronaatti.

Palauttamisen tärkein ainesosa lihasten (ja muiden kudosten) korjaamisessa ja rakentamisessa paremmiksi, vahvemmiksi ja nopeammiksi on proteiini. Se on se mikä varsinaisesti tekee anabolian, rakentamisen, kun katabolia, rasituksen aiheuttama purkaminen, on pysäytetty.

Tuotteessa (sorry, en jaksa kirjoittaa nimihirviötä, vaikka hakukoneoptimoinnin nimissä pitäisi) varsinainen proteiinin lähde on hydrolysaatti. Se, että se on kanasta, on oikeastaan sinänsä merkityksetöntä vaikkakin eri lihan väreillä ja eläinlajeilla on joitakin eroja. Kyse on kuitenkin siitä, että proteiinit ovat helposti ja varsinkin nopeasti imeytettävässä muodossa.

**Kokonaisproteiinimäärä** on 70 %, joka vastaisi tuoretuotteissa suunnilleen kanan rintaa äkkiä päässä hahmotettuna. Se on riittävä, kun ei mietitä laatua optimimerkityksessä. Nimittäin tarpeellisten BCAA-aminohappojen määrä saisi olla korkeampi, mutta se menee hienosäätöpuolelle.

**Kalaöljy** tuo energia, vaikka siitä saadaan myös einen [kolmosia](https://www.katiska.eu/tieto/rasvat/omega-3-perusteita/). Kolmoset ovat kuitenkin se vähiten merkitsevä, vaikkakin myyvin, asia. Pointti on rasvassa itsessään. Sitä on huomattavan vähän, vain 7 %. Se saisi olla korkeampikin, mutta ymmärrän määrän tässä tuotteessa - hydrolysaatissa itsessään ei ole rasvaa, joten se on täytynyt lisätä ja kalaöljy ei kuitenkaan ole halvin mahdollinen. Mutta mitä korkeampi rasvapitoisuus, niin sitä heikompi säilyvyys.

Jos tuotetta käyttää, niin joukkoon kannattaa lisätä hieman rasvaa. Loraus kasviöljyä auttaa jo paljon. Ja nimenomaan kasviöljyä, sillä kyseessä on palautusjuoman pohja (jota voi käyttää ruuan joukossa, mutta ei kannata määrien ja hinnan takia) ja kasviöljy on helpompi annostaa. Kalaöljyä voi myös käyttää, mutta siitä tulee äkkiä omistajan nenään hajuhaittoja.

Sillä ei ole kuitenkaan merkitystä, koska HMB kuuluu sarjaan lisätään-tuotelistan-pituutta sekä lisätään-myyntiä-jos-ostajalla-on-salitausta.

Noin. Sitten uusi erotin ja palataan takaisin tuotteeseen. Nämä tiedot ovat valmistajalta, ei myyjältä.

* * *

## **Lisäaineet sekä osa valmistusaineista per 1 mitta (20g)**

Normaalisti muutan määriä esimerkiksi milligrammalle, mutta tässä tuotteessa pidän annosmitan määrät. Ihan siksi, että annostus on niin suurta.

Kunnes joku ystävällinen, jolla on tuotetta kotona ja tarpeeksi tarkka keittiövaaka, punnitsee paljonko 20 grammaa on vaikka desin osissa, niin määrä voidaan mieltää noin kahdeksi ruokalusikalliseksi.

**Aminohapot**

- L-arginiini 196 mg
- L-isoleusiini 88 mg
- L-leusiini 196 mg
- L-valiini 108 mg
- L-glutamiini 197 mg
- glysiini 196 mh

Koska aminohapot ovat Se Juttu palauttamisessa, niin tämä kolmikko on mielenkiintoisin. Ja muistutetaan edelleenkin, että suurin osa tulee hydrolysaateista ja nämä ovat ”vain” lisättyjä.

Arginiini vaikuttaa typpioksidin tuotantoon (googlettamalla arginine+NO tulee paljon asiaa ja vielä enemmän asian vierestä). SIlle on luvattu tuhottomasti erilaisia terveysvaikutuksia, jotka ovat pääsääntöisesti aivan puppua.

Mutta sen urheilukäyttö perustuu ajatukselle, että arginiini lisää typpioksidin tuotantoa, joka laajentaa hiusverisuonia ja lisää verenkiertoa. Silloin saadaan lihassoluille enemmän happea ja ravintoaineita sekä tehokkaampi kuonanpoisto. Ihan kiva, mutta tutkimuksissa tuota vaikutusta ei ole saatu.

Siksi kokonaisuuden koko kuva mielessä pitäen on aivan sama antaako näitä määriä vai Katiskassakin mainitun 4000 mg/30 kg.

Hiusverisuonten avaamiseen muuten perustuu arginiinin väitetty erektioteho miehillä.

**Isoleusiini, leusiini** ja **valiini** ovat haaraketjuisia aminohappoa (BCAA) jotka ovat olleet iso nimi palauttamisajatuksissa. Periaate on ollut, että niitä lisätään siksi, että BCAA-aminohappoja löytyy paljon juurikin isoista lihaksista, jotka ottavat eniten kipeää rasituksessa.

Nyttemmin, oikeastaan ehkä lisäravinnebisneksen omien tarpeiden takia, painopiste on siirtynyt sekoitukselle, jossa on välttämättömiä aminohappoja sekä haaraketjuisia - mutta silloin aletaan lähestyä ajatusta, että ruoka ehkä kyllästettynä BCAA-aminoilla ajaisi saman lopputuloksen palauttamisessa. Minkä se tekeekin.

Ajatus isoleusiinin, leusiinin ja valiinin lisäämisestä on täysin oikea, mutta määrät ovat vähänlaiset. Tosin, hydrolysaatti tuo oman osansa.

Mutta jos mietin, että ostan erikseen BCAA-aminoja, ja annan sitä palautusjuomaan/ruokaan kymmenisen grammaa, niin pääsen luokkaa 10x suurempiin määriin kuin tällä tuotteella 60 gramman suositusannoksella tuossa kokoluokassa.

**Glutamiini** on yksi ei-välttämättömistä aminohapoista. Suurin osa tuntee sen anionin nimellä glutamaatti ja sitä käytetään ihmispuolella arominvahventeena (E620) ja se antaa umamin maun - tuo ei kylläkään koiria paljon kiinnosta.

Sen väitetään tehostavan palautumista ja hoitavan hermostoa. Tässä sotketaan taas kaksi asiaa. Se mikä on yhdisteen tehtävä elimistössä ja se, että tehostetaanko noita toimintoja antamalla lisää. Glutamiini on turha, ja se siitä.

**Glysiini** on ei-välttämätön aminohappo. Sitä käytetään elintarviketeollisuudessa arominvahventeena (E640). Lisäravinteena sillä haetaan parempaa palautumista ja tehokkaampaa lihasten korjausta, kasvuhormonin määrän nousua, suoliston hoitoa ja immuunijärjestelmän paranemista. Mikään väitteistä ei tutkimusten mukaan pidä paikkaansa.

### **PowerBlend**

- Kreatiini 198 mg
- Tauriini 198 mg
- L-karnitiini 194 mg
- D-riboosi 194 mg

PowerBlend on tyypillinen markkinointitermi, mutta siitähän on kyse. Halutaan tehostaa voimaa.

**Kreatiini** on tutkitusti tehokas ja sen tarkoitus on lisätä lihaksen kokoa ja voimaa. [Kreatiinilla](https://www.katiska.eu/ruokinta/lisaravinteet/kreatiini/) on vain yksi haittavaikutus: se nostaa painoa. Painonnousu ei ole haluttua silloin kun koira liikuttaa itseään jaloillaan, vaikkapa agilityssä, vinttikoirilla tai metsästävillä. Sen sijaan kun halutaan räjähtävää voimaa ns. paikallaan ollessaan, kuten vaikkapa weight pullingissa, niin korkeampi paino on jopa haluttua (älkää dietatko weight pulling -koiria vinttikoiriksi).

Kyse on kuitenkin kreatiinin määristä ja tuotteen antamilla määrillä  vettä ei taatusti mene niin paljoa lihassoluihin, että paino nousisi. Ei myöskään sinällään lisäänny voima eikä kasva lihaksetkaan.

Mutta tässä ei olekaan kyse jokapäiväisestä urheilulisäravinteen antamisesta koiran ruokakippoon, vaan palautusjuomapohjasta. Siinä käyttötarkoituksessa kreatiini lisää anaboliaa ja matalammat määrät ovat täysin perusteltuja. Ongelmaa on vaan einen siinä, että määrä on tosiaan matala.

**Tauriini** on aminohappo, joka ei osallistu lihasten rakentamiseen, vaan vaeltelee yksinään ympäri kehoa. Sen varsinaista tarkoitusta ei edes tiedetä, mutta tauriinin tiedetään vaikuttavan jollain tavalla aivoissa ja kissanpennuista tulee äkkiä sokeita, jos emä on tauriinin puutteessa.

Tauriinista ei siis tettävästi ole yhtään mitään hyötyä palauttamisessa eikä voiman lisäämisessä. Mutta se maistuu huomattavan kitkerältä ja se on vahvin syy miksi hieman ihmettelen, että koirien ravintolisässä on otettu moinen riski sinänsä hyödyttämän lisän kanssa. Kaipa siinä on ajateltu, että koska energiajuomabisnes lanseerasi tauriinin niin vahvasti, vaikka sen aito rooli on olla mauste, niin sillä olisi markkinointitehoa.

**L-karnitiini** on muutoin perusteiltaan hyvässä tuotteessa täydellinen vikaliike. Sen väitetään avustavan maitohappokestävyydessä, mutta se ei tee sitä. [Beeta-alaniini](https://www.katiska.eu/ruokinta/lisaravinteet/beeta-alaniini/) tekee. Se, että karniitini hajoitetaan osiinsa, joista yksi on beeta-alaniini, ei pelasta tilannetta, koska määrä romahtaa. Täysin hyödytön lisä siis, ja pakottaa asiakkaan kuitenkin hankkimaan beeta-alaniinia, jolloin kynnys hylätä tämä ja tehdä oma palautusjuoma madaltuu huomattavasti.

Syy siihen, että osa vaaditusta beeta-alaniinimäärästä on tuotu karnitiinina, johtuu ehkä siitä, että beeta-alaniini on arvokasta ja karnitiini taasen edullista. Joten nyt mentiin raha edellä ja aivan turhaan, koska hieman [reseptiikkaa](https://store.katiska.info/tuote/ravintokouluttaja/) miettimällä hintaero olisi helposti tasoitettu uhraamatta silti markkinointia.

**D-riboosi** on toinen omituinen valinta. Mutta ehkä se on mukana siksi, että sekoituksen tehnyt alihankkija on sen sinne lisännyt. Se on sokeri, jota löytyy energia-aineenvaihdunnasta. Oletus on, että koska sen synteesi on hidasta ja vaikeaa, niin lisänä annettuna se sitten helpottaisi tilannetta.

Mutta kun ei helpota. Se täytyy edelleenkin kierrättää maksan kautta sekä mennä parinkin aineenvaihduntareaktion läpi ennenkuin saadaan tilanne, että elimistö itse tekee riboosin. Samaan päästään paljon nopeammin ja tehokkaammin antamalla suoraan glukoosia.

En ymmärrä tarkoitusta. Siis tiedän mainokset, mutta en ymmärrä. Glukoosi imeytyy nopeasti ilman ruuansulatusta ja on sellaisenaan heti solujen käytössä. Saadaan kolme etua. Ensimmäinen on nopea energiabuusti soluille. Toinen on insuliinivaste, joka mahdollistaa ylipäätään solujen rakentamisen ja täydentämisen. Kolmas on veden imeytymisen tehostuminen. Riboosin kanssa kaikki tämä jää vajaaksi.

Lisäksi puhutaan koirista, jotka [valmistavat huomattavan tehokkaasti sokerit](https://www.katiska.eu/tieto/energia/ketoosi/), kunhan saadaan proteiinia ja rasvaa.

### **RecoveryMix**

Näiden pitäisi olla mielenkiintoisia, ainakin alihankkijan sekoitteen nimen mukaan. Edelleenkin puhutaan palautukseen suunnitellusta tuotteesta.

- HMB 200 mg
- Beeta-alaniini 196 mg
- Alfa-lipoiinihappo 74 mg

**HMB** on tyypillinen ihmispuolelta kopioitu urheilulisä. Se on elistössäkin syntyvä leusiinin katabolian aineenvaihduntatuote ja sen käyttötarkoitus olisi vähentää lihaksiston hajoamista rasituksessa ja siten nopeuttaa anaboliaa. Sillä yritetään myös laihdutuksessa tehostaa rasvan polttoa niin, että lihasmassa ei häviäisi. Tutkimusnäyttö aidoista hyödyistä on hyvinkin vajaata, mutta ihmisillä puhutaan 2 - 4 gramman annoksista.

30 kilon koira mielletään usein samaksi kuin ihminen vaatimusten suhteen (koirilla on nopeampi aineenvaihdunta jne.). Se, että tuolle kokoluokalle saadaan suositusannoksella 0,6 mg vie lähelle, mutta ei riittävän lähelle. Mutta rehellisesti sanottuna, aivan sama. Ei HMB auta.

**Beeta-alaniini** on aidosti ja tutkitusti hyödyllinen tuote anaerobisessa rasituksessa suorituksen parantamiseen ja muutoin palauttamisen tehostamiseen - siksi ryhtini parani tässä kohtaa tuoteselostetta.

[Beeta-alaniini](https://www.katiska.eu/tieto/treenin-lisat/beeta-alaniini/) taistelee elimistön happamuutta vastaan ja teho tulee sitä kautta. Kyseessä on kehosta luonnostaan löytyvä ja koko ajan syntyvä aminohapon kaltainen aine ja lisättynä se tehostaa toimintaa (harvinainen poikkeus tuossa väitteessä).

Tarvittava annos on hakusessa, mutta ihmisille suositellaan usein 2000 mg päivässä eli puolta teelusikallista. Itse olen antanut greyhoundeille gramman luokkaa, niin päivittäin kuin palautusjuomaankin. 30 kg suositusannoksella saataisiin vajaa 0,6 mg, joka lienee siedettävä määrä ja siitä on hyötyä.

Pientä ongelmanpoikasta tulee siinä, että anaerobisessa (vintit, agility, luolakoirat jne.) beeta-alaniinia pitäisi antaa koko ajan. Silloin sitä on kotona ja tämän tuotteen beeta-alaniinipitoisuudella ei ole merkitystä. On kylläkin muistettava, että tuote on tehty valmiiksi palautusjuomapohjaksi helppoutta ja valmista tuotetta hakeville ja tässä kohdassa tarkoitus täyttyy.

**Lipoiinihappo** on antioksidantti ja koentsyymi elimistön omassa toiminnassa. Sitä tehdään itse ja sitä saadaan myös aminohappo lysiiniä mukana. Sen toivotaan lisäävän lihasmassa ja siinä ohessa suojelevan maksaa. Urheilulisänä sitä myydään alfalipoiinihappona, josta käytetään hyvinkin harhaanjohtavaa lyhennettä ALA. Hyöty? Tuskin ja tuotteen määrissä nolla.

### **Vitamiinit**

Jätin listasta pois kaikki B-vitamiinit, koska niillä ei ole oleellista merkitystä millekään. Ei palauttamiselle eikä kokonaisravitsemukselle.

- A-vitamiini 235 µg
- D3-vitamiini 0,15 µg
- E-vitamiini 90 mg

[A-vitamiinia](https://www.katiska.eu/tieto/koira-tarve-vitamiini/a-vitamiini-retinoli/) on mukavan paljon. Sitä saadaan äkkiä puolet päivän kokonaistarpeesta. Sen sijaan [D-vitamiini](https://www.katiska.eu/tieto/koira-tarve-vitamiini/d-vitamiini-koiralle/) on päättömän alhaalla. Jopa niin alhaalla, että vaikka vähänkin on parempi kuin ei mitään, niin nyt ollaan rajoilla, että ihan sama. Tämä suhde on hyvinkin yleinen ja olen pitkään miettinyt mistä se johtuu. Kustannus ei ole selitys, joten syy täytyy olla viranomaispelossa. D on vaarallinen, A ei.

Jos 30 kg koiralle halutaan 0,2 µg/kg lisää eli 6 µg, niin silloin 60 gramman annos antaisi ei antaisi edes puolta mikroa - eli riittäisi kahdelle kilolle esimerkin koirassa.

Tosin, D-vitamiinikysymys on marginaalinen. Suurin osa, toivottavasti jokainen, urheilevan koiran treenari antaa päivittäin D-vitamiinia ruuassa, jonka takia palautusjuomjauheeseen lisätyllä D-vitamiinilla ei ole mitään aitoa merkitystä.

E-vitamiini on dl-alfa-tokoferolina eli siitä on aktiivista vitamiinia noin puolet, 45 mg/20 g. 30 kg koiralle saataisiin siten 60 gramman suosituksella 4,5 mg/kg, joka on juuri sillä tasolla mitä aktiivisille ylläpidossa edellytetään. Rasitus nostaa antioksidanttien tarvetta ja niin kauan kun pysytään kokonaissaannissa alle noin 30 mg/kg, niin kaikki on hyvin.

Mutta jos siirrytään pelkästä tuotelistauksesta arkielämään, niin tälläkään ei aidosti ole merkitystä. [E-vitamiini](https://www.katiska.eu/tieto/koira-tarve-vitamiini/e-vitamiini-ja-koira/) annetaan kuitenkin päivittäisruokaan.

Kunhan pitää mielessä, että lisätyistä huolimatta E:n ja D:n saannin suhteen, kuin myös palautukseen, tuotteen määriin ei saa tuudittautua, vaan iltaruuassa annetaan hieman ekstraa.

### **Mineraalit**

Poistin tästäkin listasta palautumiseen ja ravitsemukseen liittymättömät mineraalit.

- Sinkki 12,96 mg
- Seleeni 54 µg
- Kalium 88,4 mg

**Sinkki** on sinkkisulfaattina ja määrä on mielensenkiintoisen korkeahko, lisäravinnemielessä siis, ei muutoin. Jos määrä suhteutetaan siihen, että 30 kg koiran täytyisi vähintään saada 2 mg/kgME = 25 mg päivässä ja 60 gramman annoksesta saadaan n. 38 mg, niin luokkaa 50 % ylitys päivätarpeeseen on riittävän hyvä.

Lisäksi on muistettava - taas - että sinkki kuuluu ruokinnan peruslisiin ja annetaan muutenkin joka päivä. Oli koira sitten kuivamuonalla tai raakaruokinnalla. Tuota vastaan peilaten määrä on hyvä. Annan itse omassa palautumisjuomassa 30 kg koiralla 25 mg ja se tulee normaalin 2 mg/kgEP = 60 (aidosti nykyään 50 mg, kiitos tablettikokojen) päälle. Tämä tuote ylittää omat annot, enkä pidä sitä negatiivisena asiana (kyllä, turkulaiset aloittavat lauseet ja ilmaisevat asiat aina negaatioiden kautta...)

**Seleeni** on natriumselenaattina, joka on liukoinen muoto. Suomeksi: se saadaan imeytettyä. Kyseessä ei ole mikään teoreettinen asia, vaan aina joudutaan miettimään onko [seleeni](https://www.katiska.eu/tieto/koira-tarve-mineraali/seleeni/) hyödynnettävissä. Samankaltainen kysymys siis kuin magnesiumoksidissa tai kaliumsitraatissa.

Seleeni on antioksidantti ja siksi määrää on punnittava ensin päivätarpeen kautta. 11,8 µg/kgME edellyttää 30 kg koiralle 151,8 µg päivässä, joten palautusjuoma antaisi kolmanneksen päivätarpeesta. Tuota on pidettävä hyvänä määränä.

**Kalium** on koiran tärkein elektrolyytti. Sama kuin natrium ihmiselle ja hevoselle, paitsi että [kalium](https://www.katiska.eu/tieto/koira-tarve-mineraali/kalium/) lisäksi neutralisoi happamuutta. Ennen kuin happamuus on poistettu, niin korjaava anabolia eli palautuminen ei voi alkaa. Kalium on koiralle niin tärkeä, että sen saantisuositus on kalsiumia korkeampi.

Kalium on perusmineraali palauttamisessa. Voidaan sanoa, että oleellisimmat asiat ovat BCAA-aminot, kreatiini ja beeta-alaniini sekä kalium. Tuostakin listasta kalium on se tärkein. Kaikki muu on ekstraa.

Sen sijaan se, että paljonko kaliumia pitäisi antaa nimenomaan palauttamista varten, onkin epäselvempää. Greyhoundeilla käytetään määrää 600 mg, osaksi kokemusperäisesti ja osaksi tutkittuun tietoon perustuen. Jos perustetaan tuohon, niin tarvittaisiin 2 mg/kg ekstrakaliumia.

Tuote antaisi 30 kg koiran 60 gramman annoksella 265 mg. Parempi kuin ei mitään, mutta enemmän olisi parempi. Ja sekin on oma juttunsa, että itseasiassa palauttaminen aloitetaan jo ennen rasitusta ja jatketaan suorituksen jälkeen, mutta siihen BB&RB on aivan liian kallis.

### **Nivelet**

- Glukosamiinisulfaatti 196 mg
- Konroitiinisulfaatti 90 mg
- Natriumhyaluronaatti

**Glukosamiinisulfaatti** ja **konroitiinisulfaatti** ovat mukana tietenkin suojelemassa niveliä. Plussat siitä, että [glukosamiini](https://www.katiska.eu/tieto/koira-nivelet/glukosamiini-koiralle/) on nimenomaan sulfaattia, ei halvempaa ja ilmeisen heikompaa HCL:ää. [Konroitiinisulfaatin](https://www.katiska.eu/tieto/koira-nivelet/kondroitiinisulfaatti/) etujen näytöt ovat kevyemmät kuin glukosamiinilla, joka sekin on kriitiikin alainen, mutta konsensus lienee, että siitä on hyötyä.

Hyötyä on punnittava määrän kautta. Kun koiralle voitaisiin olettaa nivelrikossa hoitavaksi määräksi glukosamiinia 40 mg/kg tai 1000 mg/30 kg, ja ennaltaehkäisevänä aika usein annetaan puolet, niin tuote täyttää nuo vaatimukset.

Tosin silloin pitäisi luottaa siihen, että glukosamiini ja/tai konroitiinisulfaatti ylipäätään auttavat korjaamaan niveliä rasituksen jälkeisiltä mikrovaurioilta ja ehkäisemään harrastuksesta tai työstä myöhemmin kehittyvää nivelrikko. Tuota näyttöä ei oikein ole, ja itse pidän huolestuttavampana ylipäätään ajatusmallia, jossa harrastus rikkoo koiran - mutta tuo ei todellakaan enää liity itse tuotteeseen.

Lisäksi pitäisi luottaa, että palautusjuoman tyyppinen kertaluontoinen annostus tekee jotain. Jos tekee, niin säännönmukainen antaminen on turhaa. Jos ei tee, niin nivellisät ovat tuotteessa koiralle turhia.

Niin tai näin, niin määrä lienee riittävä ja perusteltu.

**Natriumhyaluronaatti** on hyaluronihappo tai hyalurooni kirjoitusmuodosta riippuen, ja joka tunnetaan useimmiten lyhenteenä HA tai maallisemmin kukonhelttauutteena. Auttaa jossain määrin nivelrikossa suoraan niveleen injektoituna, mutta täysin hyödytön syötynä.

### **Muut lisät, joita valmistaja kutsuu luonnon kosketukseksi**

- Lesitiini 200 mg
- Saccharomyces cerevisiae- uute 20 mg
- Pajunkuoriuute 50 mg

**Lesitiini** on rasvankaltainen yhdiste, jota löytyy suunnilleen jokaisesta solusta, joten sitä saadaan aina ruuasta. Elimistö valmistaa sitä itsekin. Teollisuus käyttää sitä emulgointiaineena (E322). Lesitiinille annetaan sen kiljuuna terveysväitettä, joista kolesterolin alentaminen lienee ravintolisämaailmassa yleisin. Siitä ei ole puutetta eikä lisän antamisesta ole mitään hyötyä. Mutta jos uskoo, niin [kanamunan](https://www.katiska.eu/tieto/koira-raakaruokinta-raaka-aineet/kananmuna-lyhyesti/) keltuainen kannattaa lisätä ostoslistalle.

**_Saccharomyces cerevisiae_\- uute** on kauniimpi nimi [panimohiivalle](https://www.katiska.eu/tieto/monivitamiinit-ja-mineraalit/panimohiiva/). Se on mukana [B-vitamiinien](https://www.katiska.eu/tieto/b-vitamiinit/b-vitamiinit-lyhyesti/) lähteenä ja sen käytöllä on saatu lisäaine-B:n tarvetta vähennettyä. Tuossa ei ole mitään vikaa ja on monessakin suhteessa järkevä valinta. Itse olisin reseptiikkaa tehdessäni tyytynyt pelkkään panimohiivaan ja ilmoittanut sen antamat B-vitamiinit muussa yhteydessä. Mutta tällä tempulla B-vitamiinit on saatu näkymään analyysissä ja tehnyt siitä pidemmän ja vakuuttavamman oloisen.

Se on sitten oma juttunsa, että mitä hyötyä aidosti on lisätä palautuksessa B-vitamiineja. Yleensä ei yhtään mitään käytännön etua, mutta ei toki haittaakaan.

**Pajunkuoriuute** on kipulääkkeenä, esimerkiksi estämässä [DOMS](https://www.katiska.eu/tieto/loukkaantumiset-ja-vammat/doms/):ia, viivästynyttä lihaskipua. Muuta ideaa en tälle keksi. Ja nyt ollaan vaarallisilla vesillä. Myyjän tuoteselosteen mukaan pajunkuoriuutteessa on salisylaattia 10 prosenttia, mutta valmistaja ei tuota kerro - näämmä enää.

Pajun kuori sisältää salisylaattihappoa, jonka johdos, salisylaatti, kuuluu tulehduskipulääkkeisiin. Yksinkertaisten: siinä on aspiriinia. 20 grammassa on 5 mg. 30 kilon koira saa silloin 15 mg dopingkiellettyä ainetta.

Meillä on urheilukoirille suunnattu palautusjuoma, jossa on doping-valvottua yhdistettä. Viimeksi olen moiseen idiotismiin törmännyt [Royal Caninilla](https://www.katiska.eu/tieto/kuivamuona-ajatuksia/royal-canin-sekoilee/), joka käyttää vihreä tee -uutetta, ja [Happy Dogilla](https://www.katiska.eu/tieto/palauttaminen/happy-dog-power-plus/), joka käyttää kiinalaisia yrttejä. Niistä kummatkaan eivät edes tienneet paljonko esim. kofeiinia on, mutta Vetfood tietää - ja silti käyttää

Määrä ei ole korkea, mutta labrat ovat tolkuttoman tarkkoja tänä päivänä. Itse en uskaltaisi käyttää tätä tuotetta kolmeen päivään ennen kilpailuja ja palautusjuomassakin vasta sen jälkeen kun on selvinnyt, että koiran ei tarvitse pissata näytepulloon. Greyhondeilla varoaika kipulääkkeille on 14 päivää ja Kennelliitossa varmaan 30 päivää - en muista, koska en kilpaile Kennelliiton säännöillä.

### **Entsyymit**

- Lipaasi 2150 U
- Amylaasi 1615 U
- Proteaasi 118 U

Kotimaisen myyjän tuotetiedoissa ilmoitettiin yhdeksi valmistusaineeksi possunhaimauute. Valmistaja taasen ilmoittaa entsyymisekoituksen. Koska Vetfood myy myös entsyymituotteita, niin luultavammin haimaa ei enää käytetä.

Ruuansulatusentsyymit ovat hankalia kavereita. Yhtä hankalia kuin maitohappobakteerit. Jos niitä ei säilytetä oikein, niin ne kuolevat helposti. Jos niitä ei ole pakattu oikein, niin ne kuolevat vatsahapoissa. On toki mukavaa, että on kerrottu entsyymiyksiköiden määrät, mutta aidosti laskuilla mitä grammasta voidaan kuvitella saatavan, ei merkitse yhtään mitään millekään

Ruuansulatusentsyymit ovat mukana luultavasti ajatuksella, että parannettaisiin sulavuutta. Kerron uutisen. Kun käytetään hydrolysaatteja jatkettuna aminohapoilla, ja muut yhdisteet ovat vapaina, niin mitään haiman antamista entsyymeistä ei tarvita. On siis laitettu tuotteeseen tavaraa, joka vain nostaa hintaa.

Jos halut yrittää vertailla pitoisuuksia, joka on entsyymeissä enemmän kuin vaikeaa, niin voit yrittää tavata tätä juttua: [https://www.koiranravitsemus.fi/aihe/Entsyymit](https://www.koiranravitsemus.fi/aihe/Entsyymit)

Mutta spoilerina: määrät ovat niin alhaisia, että niillä ei ole mitään merkitystä, olivat hengissä tai eivät.

## **Annostus**

- <5 kg ‐ ½ mittalusikka (10 g)
- 5-10 kg ‐ 1 mittalusikka (20 g)
- 10-25 kg – 2 mittalusikallista (40 g)
- \>25 kg – 3 mittalusikallista (60g)

Annostus ei perustu mihinkään muuhun kuin mukavaan jakoon painoakselilla mittalusikan kanssa. Nyt pitää sanoa, että olisi voinut nähdä hieman vaivaa loppuun asti.

Jako on viiden kilon välein ja annostus lisääntyy 20 grammalla 25 kiloon asti. Annan vinkin - laittakaa nuo painot vaikka ruutupaperille 50 kiloon saakka ja miettikää miten ne jakautuvat.

Aidosti on tehtävä sama kuin kaikille monituotteille. Katsottava kaksi tai kolme tärkeimmäksi kokemaansa arvoa ja mitoitettava sen mukaan mitä haluaa. Itse joutuisin antamaan 30 kiloiselle 80 grammaa, vähintään.

## Lopputuomio

BB & Recovery balance ei ole huono tuote, mutta se ei nykyisellä sisällöllään tee aivan sitä mitä luvataan. Mutta edelleenkin se on markkinoilla olevista ainoa, joka on edes siellä suunnassa mitä pitäisi. Ehkä seuraavassa reseptimuutoksessa joitain sen puutteista korjataan. Niin on tehty ennenkin, sillä aikaisemmin rasvalähteenä oli MCT eli surkeat [kookos](https://www.katiska.eu/tieto/rasvat/kookosoljy/)\- tai palmuöljy. Puhumattakaan tätä kirjoitettaessa olevasta sekoilusta myyjän tietojen ja valmistajan ilmoittamien kanssa.

Sitä kiusaa samat perisynnit kuin muitakin. Ollaan menty aika ajoin siitä missä aita on matalin, tehty omituisia kompromisseja ja kikkailtu aivan turhaan ajatuksella, että enemmän on parempi. Tässä tapauksessa enemmän on huonompi. Ehkä anglomaissa keskivertoharrastaja ei tiedä, mutta osaaminen lisääntyy koko ajan ja siinä vaiheessa aletaan esittämään hankalia kysymyksiä. Tai heivataan tuote ja tehdään itse.

BB & Recovery balance sopii kahden tyyppisille koiranomistajille:

1. kaupallinen pussituote on automaattisesti parempaa
2. halutaan helppoutta ja sen takia ollaan valmiita kompromisseihin

Tuolle on taatusti markkinat, mutta hinta rajoittaa. BB & Recovery balance on kallista.

Sata grammaa, joka on enemmänkin näytepussukka kuin aito hankinta, maksaa 13,50 ja siitä riittää 10 kg koiralle suositusannoksen mukaan viiteen annokseen. Annoshinta olisi silloin 2,70 €. Kahden kilon purkki on ainoa järkevä 30 kg rekulle, jolloin 143,30 € ostoksella saisi 33 annosta ja annoshinta olisi 4,30 €.

Minä saan halvemmalla kaiken tarpeellisen ostettua erikseen, jolloin saan myös haluamani vahvuudet palautusjuomaan jokaiselle tarpeelliselle aineelle erikseen. Mutta minä en olekaan kohderyhmää eli ultimaalista helpoutta hakeva. Tosin, tuolla tuotteella palautusjuoman tekeminen vie noin 30 sekuntia. Minä teen erillisistä aineista paremman noin kahdessa minuutissa. Kyse ei siis aidosti ole helppoudesta, vaan että ei tiedetä mitä tekisi ja mitä antaisi, jolloin vastuu ulkoistetaan.

Pelkkään annoshintaan ei saa kuitenkaan jämähtää. Se on aina suhteutettava riittävyyteen. Kuluuko rahamäärä viikossa vai vuodessa. Tuo riippuu harrastuksesta, mitä koiransa kanssa tekee ja montako koirakiloa on katettavana.

Jos lasken tuon omalle rata-greyhoundilleni, niin 33 annosta kestäisi noin 1,5 vuotta, hieman vajaa, joka menisi sietokyvylle. Kolmella koiralla 2 kilon pussukka menisi kisakaudessa ja se jo sattuisi.

Valmistajalle terveisiä:  hävittäkää se helvetin pajunkuoriuute!

P.S. Mainosten asiapisteytys on myyjän sivujen perusteella, koska niitä suomalaiset luultavammin lukevat. Jos olisin arvioinut valmistajan mukaan, niin käyttökohteiden takia pistemäärä olisi romahtanut; sen verran sakeaa tekstiä ja kohde-eläinlista on lisäksi taas ihan mitä sattuu.

**Valmistajan sivut:**

**Myyjän sivut:**

[https://www.sonarc.fi/epages/sonarc.sf/fi\_FI/?ObjectPath=/Shops/2014073001/Products/90001/SubProducts/90001-0001](https://www.sonarc.fi/epages/sonarc.sf/fi_FI/?ObjectPath=/Shops/2014073001/Products/90001/SubProducts/90001-0001)
