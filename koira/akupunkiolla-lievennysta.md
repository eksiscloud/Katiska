---
title: "Akupunkiolla lievennystä koiralle. Ehkä."
date: 2010-06-02
categories: 
  - "koira"
---

Akupunktio on jakanut mielipiteitä lännessä niin kauan kun täällä päin on neuloja ihmisiin tökitty. Välillä se tuomitaan uskomushoidoksi, koska selvää näyttöä sen tehosta ei oikein ole ollut. Oikeammin, akupunktion apu kivunlievitykseen lienee todistettu, mutta sen mekanismiä ei ole kyetty kunnollisesti selittämään. Kiinalaisethan ovat neuloihin luottaneet tuhansia vuosia, mutta se ei mitään todista. He uskoivat myös reseptien syömisen parantavaan voimaan.

<!--more-->

![](images/Aiguille_d_acupuncture_avec_regle.dsc02265.untiltedcroppedWB-250x169.jpg)Akupunktiota käytetään lisääntyvissä määrin koirilla lonkkavikojen ja muiden nivelperäisten kipujen lievittämiseen. Sitä tarjotaan välillä avuksi myös lihasjumeihin ja ylipäätään lihaksia relaksoivaksi hoidoksi. Omistajien (subjektiivisten) kokemusten perusteella ainakin lonkkavikaisilla akupunktio on auttanut vähentämään kipua - toivottavasti myös koirienkin mielestä. Tosin ihmisten polvinivelrikon hoidossa akupunktio on antanut lyhytaikaista helpostusta kipuihin, mutta pidempiaikaisessa kivunlievityksestä tai jopa polven toiminnan paranemisesta [ei ole näyttöä](http://www.kaypahoito.fi/kh/kh_julkaisu.NaytaArtikkeli?p_artikkeli=nak05650). Myöskään naisten [virtsainkontinenssiin akupunktiosta ei taida olla apua](http://www.kaypahoito.fi/kh/kh_julkaisu.NaytaArtikkeli?p_artikkeli=nak05538), joten leikatuille nartuille, joilla on virtsanpidätyskyvyttömyyttä, taitaa olla parempi hakea tehokkaammat tropit ja vain oppia elämään vaivan kanssa.

On muistettava, että päinvastoin kuin perinteiseen kiinalaiseen hoitamiseen (jossa ei tunneta anatomiaa, ainoastaan energiareitit) keskittyneet väittävät, niin akupunktio ei paranna. Se ei siis korjaa olematonta lonkkamaljaa tai revähtänyttä lihasta. Mutta jos ja kun akupunktio vähentää kipua, niin se tukee paranemista, tai nostaa elämänlaatua, jos paraneminen itsessään on mahdotonta. Tämä on erittäin arvokasta jo itsessään, koska krooninen kipu hidastaa aina toipumisprosessia.

Minulla ei ole omakohtaista kokemusta akupunktion käytöstä nimenomaan osana lihashuoltoa, enkä tunne ketään, joka sitä olisi käyttänyt. Akupunktio saattaisi kuitenkin olla mielenkiintoinen vaihtoehto, jos pahemmissa tapauksissa sillä saataisiin vaikkapa vältettyä [NSAID-tulehduskipulääkkeiden](https://www.katiska.eu/tieto/laakkeet/tulehduskipulaakkeet/) käytön.

Jos jollakulla on omakohtaista kokemusta akupunktion käytöstä lihasvammojen tai -jumien hoidossa, niin kuulisin mielelläni - kommentointi on auki.

Kuten mikään hoito, niin akupunktiokaan ei ole täysin riskitöntä. Mutta kun riksit ovat tasolla, verenvuotoa, mustelmia ja unohtuneita neuloja, niin ei neulojen pyörityksen voi katsoa olevan kovinkaan suuri riski. Suurin huolenaihe lienee se, että odotuksista huolimatta selvää apua ei saakaan.

YLE:n tiedeuutiset kertoi [Rochesterin yliopiston tekemästä tutkimuksesta](http://ohjelmaopas.yle.fi/artikkelit/tiede/tiedeuutiset/akupunktion-mysteeri-avautumassa), joka saattaisi selittää akupunktion toimivuuden.

> Tutkijat testasivat akupunktiohoitoja hiirillä, joilla oli tulehtunut käpälä. Neulat pistettiin eläinten polven tuntumassa sijaitseviin akupunktiopisteisiin perinteisellä akupunktiotekniikalla, pyörittäen. Koe toistettiin siten, että akupunktioneulat painettiin samoihin pisteisiin neulaa pyörittämättä.
> 
> Tulosten mukaan pyörittäen pistetyn neulat nostivat adenosiinin määrän 24-kertaiseksi akupunktiopisteiden tuntumassa ja hiirten tuntema kipu väheni kolmasosaan. Kun neulat pistettuun pyörittämättä, hiirten adenosiinin tuotannossa ei havaittu muutosta, eikä neulojen todettu lievittävän kipua. Akupunktio ei tehonnut myöskään hiiriin, joilta adenosiinireseptorin toiminta oli estetty.
> 
> Adenosiini toimii elimistössä luonnollisena kivunlievittäjänä ja säätelee unirytmiä.
