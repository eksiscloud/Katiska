---
title: "E-kooditonta luomuruokaa"
date: 2014-01-20
categories: 
  - "koira"
---

Luonnonmukaista ruokaa syövät ja syöttävät pelkäävät kaikki mahdollisia E-koodattuja sekä lisäravinteita. Luonnonmukaisuudella tarkoitan nyt laajempaa käsitettä kuin "pelkkää" luomua. Osa peloista on perusteltuja, osa taasen... ei.

<!--more-->

Se, mitä olen koirien luonnonmukaisessa ruokinnassa pitänyt jo pitkään skitsofreenisimpana tilanteena, on että luonnonmukaisuuden nimiin vannovat kieltäytyvät (_lähes_) säännönmukaisesti lisäravinteista, koska terveellisestä ruuasta saadaan kaikki. Normaalitilanteessa saadaankin. Siksi haluaisinkin tietää, miksi luonnonmukaisesti ruokkivat käyttävät tuntemistani omistajaryhmistä ehkäpä eniten lisäravinteita ja ruokintalisiä.

Luonnonmukaiset eivät ole ilmaisesti koskaan tulleet ajatelleeksi, että alaotsikon holistinen alle laitetut mustikka, karpalo, auringonkukka, öljyt, ruusunmarja, kehäkukka, nokkonen, persilja, pakuri, mehiläisvaha jne. ovat kaikki lisäravinteita. Ne eivät millään mittarilla kuulu koiran luonnolliseen ruokavalioon, ja niiden käyttö perustuu vain ja ainoastaan ajatukseen, että siitä täysipainoisesta ja terveellisestä ruokavaliosta ei saadakaan kaikkea. Onkin yhtä äkkiä puutetta vaikkapa raudasta, C-vitamiinista tai ylipäätään antioksidanteista. Jos perusruokinta vaatii tuollaisen arsenaalin lisiä, niin voiko sellaista ruokintaa kutsua täysipainoiseksi, tai edes terveelliseksi?

Ei voi.

Kuulen jo sieluni silmillä, anteeksi, korvilla kuinka vedetään syvään henkeä ja aloitetaan mantra luonnolliset vitamiinit ja [orgaaniset mineraalit](https://www.katiska.eu/ravitsemus/kivennaisaineet/orgaaninen-mineraali/ "Orgaaninen mineraali"). valitan - ne väitteet kuuluvat sarjaan uskonto, ideologia ja vakaumus. Ei koira niitä kykene syömään, ne ovat omistajan maailmankatsomusta.

> [![luomumuna](images/luomumuna.jpg)](https://www.katiska.eu/wp-content/uploads/2014/01/luomumuna.jpg)75,8 prosenttia vettä, aminohappoja, rasvahappoja, 0,8 prosenttia sokereita, väriaineita E160c, E160a, E306, E101, makuaineita kuten muun muassa fenyyliasetaldehydiä, heksadekanaalia, asetaldehydiä ja formaldehydiä, asetonia. Pakattu kääreeseen, joka sisältää muun muassa bentseeniä ja bentseenijohdannaisia, estereitä, furaaneita, rikkiyhdisteitä ja terpeenejä. Söisitkö?

Tuolla luettelolla alkaa Tekniikka & Talous -lehden luomuruoka-artikkelin eräs ns. tuoteseloste. Kannattaa käydä lukemassa koko juttu otsikolla [Katso luomuruokasi tuoteseloste ja kauhistu! - Sisältää asetonia, formaldehydiä, bentseeniä...](http://www.tekniikkatalous.fi/kemia/katso+luomuruokasi+tuoteseloste+ja+kauhistu++sisaltaa+asetonia+formaldehydia+bentseenia/a960759)

Tai, mieluummin tietysti _ja_, voit käydä vilkaisemassa alkuperäisen jutun useammalla luonnollisella tuoteselosteella - tässä jutussa oleva kuva on pöllitty tuolta: [http://io9.com/what-if-natural-products-came-with-a-list-of-ingredient-1503320184](http://io9.com/what-if-natural-products-came-with-a-list-of-ingredient-1503320184)

Kyllä, lööppiotsikointia. Mutta pointti on edelleen siinä, että vaikeat ja vaaralliselta näyttävät nimet ovat yhtä epäolennaisia kuin terveyshuuhaapuolen ravintomainokset ja funktionaaliset väittämät. Jalat maassa ja järki päässä. Sillä selviää pitkälle. Kaupan päälle saa ruokittua koiransa terveellisesti ihan ilman apilaa, takiaista ja kehäkukkaa. Rotutyypillisesti.
