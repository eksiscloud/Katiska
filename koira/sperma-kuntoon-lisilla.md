---
title: "Sperma kuntoon lisillä"
date: 2012-01-05
categories: 
  - "koira"
---

[![](images/siittiot-300x225.jpg "siittiot")](https://www.katiska.eu/wp-content/uploads/2012/01/siittiot.jpg)Miesten sperman laatu on kuulemma heikentymässä. Yhdessä vaiheessa väitettiin, että tanskalaisten miesten siittiöt voivat todella huonosti, ja suomalaiset jätkät senkun porskuttaa. Sitten muutettiin lakia, ja Suomessa sperman luovutus taisi totaalisesti lopahtaa, ja hedelmöityshoitoihin alettiin käyttämään tanskalaista spermaa. Tai sitten ei, voi olla hyvinkin että muistan aivan väärin nuo kuviot.

Katiskan lukijoita uskoakseni kiinnostaa huomattavan vähän ihmisten sperma. Se mikä kiinnostaa, on että kasvattajat saavat aikaiseksi suunnittelemansa pentueet ja pentua jonottavat sen oman karvapalleronsa. Ja että molemmat tavoitteet saavutettaisiin, edellyttää astuvaa urosta riittävän liikkuvilla siittiöillä varustettuna ja vastaanottamassa oikeassa vaiheessa oleva narttu hedelmöityskypsillä munasoluilla. Unohdetaan nartut tällä kertaa ja keskitytään hiukan uroksiin.

<!--more-->

Sperman laatuun vaikuttaa useampikin asia, ja kaupan päälle vielä sellaisia, joista ei edes tiedetä. Määrättyjen kemikaalien uskotaan heikentävän sperman laatua. Kosmetiikkaa on jo pitkään syytetty siitä, että siittiöt uivat vastavirtaa väärään suuntaan, eivät osaa kroolata vaan haluavat mennä käsipohjaa ja niillä on häntämutka, jota säikkyisi paatuneinkin typistettyjen rotujen kasvattaja. Puhumattakaan kahdesta päästä ja kolmesta silmästä, jos siittiöillä vain olisi silmät.

Ravinnon merkityksestä on myöskin paljon paasattu. Molempiin suuntiin. Välillä ruoka tekee siittiöistä ME-tason kroolaajia, joilla on kallioporan ominaisuudet, välillä toisen tyyppinen ravinto tekee joka siimahännästä kuistilla istuvan banjonsoittajan.

Vielä ei ole puhuttu yhtään mitään ylipäätään jalostuksen ja perimän merkityksestä terveelle, elinvoimaiselle ja mva-rakenteen omaavalle spermalle. Eikä puhuta. Nyt puhutaan lisäravinteista.

Itävallasta kuuluu kummia. Oikeammin ei mitään uutta, mutta vahvistavat vanhoja väitteitä. Imhof ym (2011\[ref\]Martin Imhof, Jakob Lackner, Markus Lipovac, Peter Chedraui, Claus Riedl: Improvement of sperm quality after micronutrient supplementation, e-SPEN, the European e-Journal of Clinical Nutrition and Metabolism, 3 Dec. 2011, ISSN 1751-4991, [10.1016/j.eclnm.2011.11.002](http://www.sciencedirect.com/science/article/pii/S1751499111000655)\[/ref\]) keräsivät yhteen 132 kehnosta spermasta "kärsivää" miestä ja antoivat näille kolmen kuukauden ajan lisäravinteita. Lopputuloksena sperman laatu parani 215 prosentilla.

En maksanut tuosta tutkimuksesta, joten minulla ei ole hajukaan, että mitä tuo korkea prosenttimäärä aidosti tarkoittaa. Mutta kaikesta päätellen tutkimus kuitenkin onnistui.

Kuten erittäin usein lisäravinnetutkimuksissa, niin tässäkin tutkittiin erästä määrättyä tuotetta: vapaasti myytävää käsikaupan ravintolisää nimeltä PROfertil. Tämä on muuten lisäravinnetutkimuksen heikkous. Otetaan tuote A, annetaan sitä ryhmälle B ja jos tapahtuu odotettu asia C, niin homma on todistettu. Joskus on, joskus ei. Riippuu aivan siitä miten tutkimus on toteutettu. Tällä kertaa ei (ymmärtääkseni) voida puhua täysiverisestä kontrolloidusta tutkimuksesta, mutta silti tulokset ovat lupaavia.

PROfertil sisälsi

- 440 mg l-karnitiinia
- 250 mg l-arginiinia
- 40 mg [sinkkiä](https://www.katiska.eu/tieto/sinkki/sinkki/ "Sinkki")
- 120 mg [E-vitamiinia](https://www.katiska.eu/tieto/e-vitamiini/koira-e-vitamiini/ "E-vitamiini")
- 80 mg glutationia
- 60 μg [seleeniä](https://www.katiska.eu/tieto/koira-tarve-mineraali/seleeni/ "Seleeni")
- 15 mg koentsyymi Q10:iä
- 800 μg foolihappoa

Ehkä glutationia lukuun ottamatta jokainen on sellainen lisäravinne, joka on jo pitkään liitetty fertiliteettiin (_ja jossain määrin myös johonkin, jota kutsutaan mieskunnoksi - testosteronin nousuun_). Noilla kaikilla on myös toinen yhteinen tekijä: ne liittyvät antioksidanttijärjestelmään ja/tai ylipäätään vastustuskyvyn ylläpitoon.

Siitosuroksille saattaisi joku moinen koktail olla paikallaan. Itse, tai siis meidän perheen koiraurokset, varmaan tyytyisivät simppelimpään versioon: karnitiiniä, arginiiniä, sinkkiä, E-vitamiinia ja seleeniä.
