---
title: "Vinkki: Silmät siistiksi ratakisoissa"
date: 2011-07-20
categories: 
  - "koira"
tags: 
  - "ensiapu"
  - "ratajuoksu"
  - "silmat"
---

[![](images/Artelac_DK-300x142.jpg "Artelac_DK")](https://www.katiska.eu/wp-content/uploads/2011/07/Artelac_DK.jpg)

Koira ei voi aina voittaa. Silloin kun ei voita, niin saa yleensä naamansa hiekkaiseksi. Mitä märempi keli, vähintään koiranmitan ero seuraavaan ja useampi juoksija edellä, niin sitä enemmän hiekkaa lentää. Jokaiselle ratakoiran omistajalle on tuttua hiekan peseminen koiran kuonosta ja varsinkin silmistä. Hiekka ei ole koskaan terveellistä, silmissä se ei sitä varmastikaan ole.

<!--more-->Vaikka hiekka tuskin aiheuttaa kaihia, niin se ärsyttää ja kokemuspohjaisesti tiedän, että se myös naarmuttaa silmän pintaa. Siksi hiekka olisi saatava pois niin nopeasti kuin mahdollista, eikä hellävaraisuuskaan olisi pahitteeksi. Suihkuttamalla runsaalla vedellä saa suurimmat huuhdeltua, mutta jokaiselle treenarille on myös tuttu asia "hiekkamadot" silmäkulmissa. Niitä voi tulla vielä päivä, joskus jopa kaksikin kisan jälkeen.

Ruotsissa aikoinaan kilpailin ympäri vuoden. Etelässä Skånen suunnalla ei kunnon talvea olekaan, niin pakkasta sieltäkin aina silloin tällöin löytyy. Ratoja suolattiin, ja reippaasti. Kun siihen yhdistettiin talvinen vesisade ja radan muuttuminen enemmän hiekkavelliksi kuin juostavaksi alustaksi, niin jotain oli keksittävä. Koirien silmät kun olivat pahimmillaan kuin muurautuneet umpeen. Ruotsalaiset neuvoivat yksinkertaisen kikan. Itsestäänselvyys, helppo ja halpa - niinhän parhaat temput yleensä ovat: silmätipat.

Pari tippaa ja silmät puhdistuivat samantien. Viimalle aroille koirille ne toivat myös helpotusta.

Normaalit käsikauppatipat toimivat. Lienee aivan sama, että ostaako vesipohjaista vai geeliä, mutta mielestäni geelit eivät puhdista yhtä hyvin. Pääasia, että ostaa pipettitavaraa. Helppoja käyttää, helppoja kuljettaa mukana ja kun koko pulloa ei tarvitse avata, niin ei tarvitse murehtia meneekö tuote vanhaksi.

Meillä on käytössä Artelacin silmätipat. Jonkun muun valmistajan tipat ovat varmasti yhtä hyviä. Isossa pakkauksessa on 60 kpl 0,5 ml pipettiä, ja se on normitaloudelle aivan liian paketti. Yhdestä pipetistä hoitaa pariin otteeseen kaksi koiraa, joten kulutus on aika pientä.

Otetaan silmän ylä- ja alapuolelta kiinni, levitetään luomet enemmän auki ja tipautetaan tippa silmän yläosaan. Sitten toinen silmä. Ja toistetaan. Puhdistetaan silmät noin puolen tunnin kuluttua, jolloin voi antaa vielä yhdet tipat silmiin. Sitten heitetään loppupipetillinen pois; ylijäämää ei kannata säästää.

60 pipetin pakkaus maksaa paikasta riippuen hieman toistakymppiä, joten niistä ei konkurssiin joudu. Mutta jos tuolla yksinkertaisella tempulla saa pidettyä silmät kunnossa, niin hinta/laatu-suhde on todellakin kunnossa.
