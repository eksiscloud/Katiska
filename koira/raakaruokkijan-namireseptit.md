---
title: "Raakaruokkijan namireseptit"
date: 2014-12-01
categories: 
  - "koira"
tags: 
  - "maksaruoka"
  - "raakaruokinta"
  - "sydanruoka"
---

Monelle raakaruokkijalle tai raakaruokintaa aloittaville tulee kauhea ongelma sopivien treeninamien löytämisestä. Jos ei ole mitään terveydellistä estettä, niin niitä samoja ja ihania kaupan (sydämen tai luun muotoisia) nameja voi toki käyttää edelleen - ei se mitenkään pilaa raakaruokintaa. Omituinen käsitys sinänsä.

<!--more-->

Näitä namivinkkejä tulee varmaan ajan saatossa koottua lisää, mutta tässä tulevat nyt ne ensimmäiset vinkit. Ja namien kanssa on aina tärkeintä se, että nami todella toimii koirayksilön kohdalla. Jos koira irvistää namille, niin se ei myöskään palkkaannu siitä!

Meillä käytetään Friskiesin Cheesy bites- nameja, koska koira on jotenkin hurahtanut juustoon. Tästä syystä kuivuneet juustonkannatkin päätyvät usein treeninameiksi. Lisäksi ostan toisinaan kuivattuja lihatikkuja, Hauhaun lähinnä, koska pidän niiden suht kiinteästä rakenteesta. Lihatikkujen valikoimasta saattaa löytää sopivan valmisnamin myös allergiselle, sillä valmistusaineena on ainoastaan yhden eläimen lihaa ja maksaa. Sama pätee totta kai myös muihin täyslihanameihin. Nämä valmiit kuivanamit ovat myös siitä kivoja, että ne voi aika huoletta unohtaa taskunpohjalle.

Toinen vakio on HK:n kanannahkapullat, S-marketissa 99 senttiä pussi. Toimivat nameina älyttömän hyvin, ja pilkkominen on sormilla helppoa - ja niitä myös saa ihan jokaiselta aakkosasemalta, joten toimivat myös kiireessä. Ja ei, [suolaa](https://www.katiska.eu/tieto/koira-tarve-mineraali/natrium/ "Natrium") ei tarvitse pelätä. Syy, miksi meillä on näitä niin usein, on ihmislapsen (sairaan raivostuttavissa) makumieltymyksissä - Saarioisten äidit tekee parempia pullia kuin oma äiti. Näitä sitten taas ei kannata unohtaa taskuun...

Mikäli syystä tai toisesta em. vinkit eivät sovellu, niin ehkä kannattaa ruveta askartelemaan itse. Ja itse tekemällä kyllä säästää. Namiohjeet ovat siis kysyttyä tavaraa, ja niitä voi hyvin soveltaa siihen, mikä omalle koiralle sopii tai ei sovi.

Namipussina toimii ihan parhaiten tyhjä kahvipaketti, josta on leikattu yläosasta hiukan (n. 1/3) pois, ja reuna taiteltu pariin kertaan jäykäksi. Pysyy hyvin auki taskussa ja on niin suuri, että täyttää useimmat takintaskut, eli käsi myös löytää namit taskusta helposti ja nopeasti. Myös tyhjä purkkapussi on kokeilemisen arvoinen.

## DIY Namivinkki 1: Keitetyt sydämet

- Voit käyttää sydäntä miltä tahansa eläimeltä
- Sydämen koosta riippuen keittämisessä menee n. 15-30 min pienellä porinalla. Broilerin sydämet siis luonnollisesti kypsyvät nopeammin kuin kokonainen possun sydän. Koska kyse on koiran nameista, niin kypsyys tai keittoaika eivät ole niin tarkkoja - mutta läpikypsät palat eivät ainakaan sotke.
- Anna sydämen/sydänten jäähtyä liemessä'n ja pilko saksilla (minun mielestä helpoin tapa) sopiviksi paloiksi. Anna kuivua hetki talouspaperin päällä. Valmiit palat ovat kiinteitä ja hiukan kumimaisia.
- Säilytä jääkaapissa, meillä muiden perheenjäsenten iloksi vanhassa hillo- tai partaäijäpöntössä.
- Voit myös pakastaa sopiviin treeniannoksiin.
- Käytä keittoliemi esimerkiksi palautusjuoman tai puuron nesteenä.
- Neste toimii myös jäljellä veren tapaan.
