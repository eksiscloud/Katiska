---
title: "Kuonokoppa"
date: 2010-03-04
categories: 
  - "koira"
tags: 
  - "greyhound"
  - "kuonokoppa"
  - "turvallisuus"
---

Kuonokoppa on mielenkiintoinen vekotin. Osa pitää kuonokopan käyttöä suurimpana syntinä mitä maailma päällään kantaa. Greyhoundeilla sitä kuitenkin pidetään pääsääntöisesti normaaliin ulkoilupukeutumiseen kuuluvana varusteena siinä kuin kaulapantaa, talutinta ja kävelyttäjän kenkiä.

<!--more-->

Kuonokoppa on greyhoundin tärkein kilpailuväline. Lisäksi se on halvin mahdollinen vakuutus kotioloissa. Kuonokopan käyttö ei häiritse tai rajoita koiraa. Greyhound oppii välittömästi olemaan se päässä, ja kun nuori koira opetetaan heti alusta siihen, että ainoastaan kopalla juostaan, niin se lähes vaatii saada sen päähänsä.

Yhtä ja samaa kuonokoppaa voidaan käyttää niin koti- kuin kilpailuoloissakin. Mutta kuonokoppa on kulutustavaraa, siksi ratakoppa olisi syytä pitää omanaan ja kennelkoppa omanaan. Oikeanmallisella kuonokopalla koiralla ei ole mitään vaikeuksia juoda, mutta esimerkiksi ulosteiden syömistä se voi rajoittaa.

Ehdoton enemmistö kannattaa kuonokopan käyttöä ulkoiltaessa vapaana. Treenareista löytyy kuitenkin muutama, joiden mielestä kuonokoppaa ei saisi käyttää.

Perusteluja kopan käyttämättä jättämiselle ei löydy, mutta puolesta kylläkin. Osa koirista rakastaa naapurin niskassa roikkumista. Tällä ei ole mitään tekemistä ajovietin tai kilpailuvarmuuden kanssa, kuten kuulee joskus virheellisesti väitettävän. Laumassa tai kaverin kanssa vapaana juostessa ei ole mitään viehettä mitä seurata, vaan käytös kuvastaa enemmänkin koiran luonteenpiirteitä. Kun vauhtia on riittävästi, turkkia ei ole suojaamassa ja nahka ei ylipäätään ole vahvimmasta päästä, niin kuonokopan käyttö säästää sinänsä aivan turhilta eläinlääkärikäynneiltä.

Palkeenkielet toki paranevat nopeasti, mutta nahkaa on tarpeetonta puhkoa vain siksi, että omistajan mielestä koiran on mukavampi juosta ilman. Greyhound itsehän ei moisesta vekottimesta piittaa tuon taivaallista.

Jos oman lauman juoksuttaminen vapaana ilman kuonokoppaa on suunnatonta typeryyttä, niin eri talouksien koirien päästäminen pellolla tai metsään ilman kuonokoppaa on suurimman luokan idioottimaisuutta. Onneksi näitä tapauksia ei monasti tapaa. Jos joutuu ulkoiluttamaan koira-aitauksissa,  niin kuonokoppa on ehdoton. Itseasiassa haluaisin koira-aitauksissa kuonokopan pakolliseksi rodusta riippumatta.

Talvella kuonokopasta on jopa hyötyä. Se toimii eräällä tavalla hengitysilman esilämmittimenä. Hengästyessään greyhound vetää keuhkoisinsa litra toisensa jälkeen kylmää ilmaa ja rodun keuhkokapasiteetilla se jäähdyttää koko elimistön turhankin tehokkaasti. Kuonokoppa hidastaa hivenen ilmanvaihtoa, jolloin sisäänhengityksessä uloshengitetty ilma lämmittää hivenen.

Tuota saa tehostettua teippaamalla vaikkapa palan sukkahousua kuonokopan eteen. Kesällä on syytä muistaa, että läähättäessä ja jopa vain oltaessa autossa, jossa ei ole täysin riittävää ilmanvaihtoa, kuonokoppa saattaa olla se olki, joka aiheuttaa lämpöhalvauksen pakottaessa koiran hengittämään lämmintä ilmaa.

Treeanarit eivät juoksuta tarkoituksella elävän riistan perässä. Se on yleensä oletettuun hyötyyn nähden turhan riskialtista. Rusakon ei tarvitse tehdä muuta kuin siirtyä hetkeksi asvaltille juoksemaan, niin greyhoundin anturat ja kynnet ovat siinä kunnossa, että vähään aikaan ei tarvitse treenata eikä kilpailla. Mutta vahinkoja sattuu aina silloin tällöin, eikä niitä varten tarvitse edes ulkoiluttaa maastossa. Kuonokoppa säästää hengen niin pellon pientareella asuvalta jänikseltä kuin myös naapurin kissalta.

https://www.youtube.com/watch?v=Qr6CYUOWcE8

Kuonokoppia on useita eri laatuja, mutta greyhoundeilla käytetään muutamaa perusmallia:

## Kennelkoppa

![](images/Kennelkoppa-250x205.jpg)Kennelkoppa on yleensä muovia, ja niitä myydään lähes aina vain yhtä kokoa. Säätö tapahtuu niskahihnalla. Jos koiralla on pieni pää tai lyhyt kuono, tai sillä on taipumusta ottaa koppa pois, niin niskalenkin pujottaminen kaulapannan takaa auttaa. Metsässä ulkoillessa tuota kannattaa kuitenkin harkita, sillä on olemassa riski että koira jää kiinni kopastaan johonkin risuun tai oksaan. Kun niskalenkki ei mene kaulapannan alta, niin koira saa revittyä kopan pois päästään. On siis vain tehtävä koira- ja tapauskohtaisesti omaa riskianalysointia kiinnittääkö kuonokopan kaulapannan alta vai ei.

## Kilpakopat

### Australialainen

![](images/Aussikoppa-250x210.jpg)Australialaismallinen on yleisin ja suosituin kilpakuonokoppana. Se on kevyt päässä ja helppo laittaa paikalleen. Väitetään, että se olisi noin kymmenyksen nopeampi kuin muut mallit. Tämä saattaa jopa pitää paikkaansakin, koska greyhoundin on helpompi hengittää sillä. Sitä kritisoidaan joskus turvattomammaksi kuin muita malleja, mutta se pysyy aivan yhtä hyvin päässä kuin muutkin mallit - kunhan se ei ole liian iso. Kuvan kopan nenälenkki on koiralle liian pitkä, ja se tulisi lyhentää sen verran, että kopan yläreuna nousee lähes kirsun tasolle.

### Muovitettu lankakoppa

![](images/Muovitettu-250x188.jpg)Muovitettu lankakoppa oli aikoinaan suosituin, ja sitä näkee edelleen. Sen ainoa etu australialaiseen on sen kestävyys, se kestää paremmin kulutusta. Se on myös hinnaltaan halvempi. Se pysyy hieman tukevammin päässä kiinnityksensä ansiosta, mutta olen nähnyt sellaisen lähtevän päästä yhtä nopeasti kuin muidenkin mallien. Tätä mallia kutsutaan joskus irlantilaiseksi. Nimitys on sinänsä virheelliinen, koska muovitettua ei Irlannissa näe.

### Lankakoppa

![](images/Lankakoppa-196x250.jpg)Englantilaistyylinen päällystämätön lankakoppa alkaa olla jo harvinaisuus greyhound-radoilla, mutta niitäkin tapaa - tosin käytännössä vain whippeteillä. Se on huomattavasti heikompi kuin päällystetty, ja sitä pidetään yleisesti kömpelönä. Mutta sillekin löytyy omat puolestapuhujansa.

### Amerikkalainen

![](images/Jenkkikoppa-250x146.jpg)Amerikkalainen eli jenkkikoppa on todellinen harvinaisuus. En tiedä tällä hetkellä ensimmäistäkään treenaria, joka käyttäisi sellaista. Suurin syy lienee se, että niitä ei ole myynnissä täällä päin. Itse pidän sitä yhtä hyvänä kilpailukoppana kuin kennelkoppaa, eli aivan turha kapistus. Mutta sitä käyttävät tuhannet kilpakoirat USA:ssa, joten oma suhtautumiseni saattaa olla pelkkää ennakkoluuloa.

_Maaliskuussa 2013 GRL:n hallitus kielsi omissa kilpailuissaan jenkkikopan käytön._

## Hoitokopat ja kuonopannat

Kuonopantoja ja muita suun tiukasti sulkevia kuonokoppia saa käyttää ainoastaan lyhytaikaisesti, esimerkiksi hoidon aikana tai liikuteltaessa koiraa tapaturman jälkeen. Niitä ei saa koskaan käyttää kennelkoppana. Samaten rauhoituksesta tai nukutuksesta herättäessä, tai jos ylipäätään on vaara oksentamisesta, koko kuonon sulkevia ei saa milloinkaan käyttää.
