---
title: "Koiran päivärytmi"
date: 2014-11-19
categories: 
  - "koira"
---

Koirat ovat ihania siksi, että ne yleensä toimii juuri niin loogisesti, kuin me ihmiset olemme ne opettaneet. Käytännössä tarkoitan sitä, että jos koira tekee jotain, mistä et pidä, olet tahtomattasi rohkaissut sitä siihen. Ja toisaalta se tuntuu aina tietävän, milloin ajattelet antavasi sille ruokaa tai lähteväsi ulos sen kanssa. **Koirat eivät lue ajatuksia, ne lukevat rutiineja.**

<!--more-->

Päivärytmi on koiralle se tärkein rutiini. Tässä esimerkillinen esimerkki meidän päivästä:

**06.30** Ulos, 20 -30 min

**08.00** Ihmiset lähtevät kotoa, pikapissatus

**16.00** Ihmiset palaavat kotiin

**16.30** Lenkille, 1,5h reipasta tahtia, osin vapaana

**18.00** Paluu kotiin, mahdollinen pesu, RUOKA

**20.00** Remmilenkki, 20-30min

**22.00** Pikapissatus ja nukkumaan

Eikös näytäkin hirveän kivalta ja helpolta? No, tämä on ihan hyvä päivärytmin esimerkki. Mutta sitäkään ei  kannata noudattaa orjallisesti, koska normaalissa arjessa on niin paljon muuttujia. Aikataulua tärkeämpää on opettaa koiralle **taparutiineja**. Siis sitä, että kun toimin näin, mennään ulos, ja kun teen noin, alkaa olla ruoka-aika, ja kun sinä jäät yksin kotiin, painut nukkumaan. Siksi todellisuudessa totuus on lähempänä tämmöistä:

**6.00-7.30** Ulos, semmoinen lenkki kun aikataulun ja sään mukaan sattuu huvittamaan. Viikonloppuna jopa parin tunnin aamutaivallus, sateisena arkiaamuna pikapissatus talon nurkalla. Tai:  
**6.30** Pikapissa **ja 8.30-9.00** Mukaan saattelemaan perheenjäseniä töihin ja päiväkotiin. Meidän tapauksessa tarkoittaa noin 5 km kävelylenkkiä. Tässä kohtaa voidaan myös totutella arkielämän kummallisuuksiin, esimerkiksi bussimatkusteluun ja työelämän rankkoihin vaatimuksiin.

\[caption id="attachment\_24520" align="alignnone" width="300"\][![Toimistokoira työssään](images/20140826_123830-300x180.jpg)](https://www.katiska.eu/wp-content/uploads/2014/11/20140826_123830.jpg) Toimistokoira työssään\[/caption\]

**8.00-10.00** Ehkä jotain ruokaa, esimerkiksi rustonpala, jauhelihaa kongissa, jopa yli puolet päiväannoksesta ihan ruokaa tmv.

**15.00-19.00** Lenkki ja/tai treenit ja/tai koirien keskinäistä leikkiä ja ulkoilua riippuen siitä, miten on aamulla liikuttu. Jos aamulla on menty se 5 km, niin nyt riittää pienempikin. Lyhyehkö, reipastahtinen lenkki on kuitenkin tärkeä joka kerta ennen treenaamista ja riekkumista.

**16.00-20.00** Loput päivän ruuasta tai koko ruoka iltapäivän lenkin jälkeen.

**21.30-23.30** Iltapissatus enemmän tai vähemmän pikaisesti. Jos päivän lenkki/treeni on ollut vähänkään raskas, niin myös iltalenkkiä kannattaa mielestäni hiukan venyttää – ja koiraa myös. Se riittää, että koira liikkuu, pienikin liike lisää verenkiertoa lihaksissa, mikä edesauttaa palautumista.

**22.00-24.00** Nukkumaan

**Miksi sitten näin?** Koska:

- Treenit ja suunniteltu liikunta– koiran pitää olla treenatessa nälkäinen, mutta jos treenit on kauhean myöhään, menee ruokakin pitkälle iltaan. Täydellä mahalla ei treenata tai liikuteta koiraa, joten on ihan kohtuullista antaa osa sapuskasta aamulla ”pois alta”. Siitä riippuen, mitä päivän ruoka sattuu sisältämään, esimerkiksi klo 20-22 annettu ruoka haluaa  ainakin meidän taloudessa yleensä tulla ulos aamuyöstä. Kikkailemalla sillä, mitä ja milloin syöttää, ei tarvitse itse herätä yöllä. Meidän pennulla myöhään annetun lihan sisältämä neste on yleensä suurempi ongelma tässä suhteessa, kuin itse ruoka, joten nappulat voi nakata eteen vielä suhteellisen myöhään illallakin.

- Aikataulurutiinia on hyvä rikkoa. Koira ehdollistuu kiinteään aikatauluun nopeasti ja vahvasti. Tästä yksi seuraus on tyhjän mahan oksentelu. Kun koira ei tiedä, milloin ruoka lätkäistään nenän alle, se ei odota sitä, eikä ruuansulatuselimistö käynnisty ennen aikojaan.
- Koiran kanssa pitää touhuta päivittäin jotain. 1,5h on hyvä määrä liikuntaa kerran päivässä, lisäksi sitten aivojumppa ja tapakasvatus ja pissalenkit, vaikka yhdistettynä. Riittävä liikunta auttaa luomaan suhdetta koiraan, ja pitää sen hyvässä fyysisessä kunnossa ja poissa pahanteosta. Mutta ei sillä ole väliä, mihin aikaan liikkuu, kunhan liikkuu.

- Koira sopeutuu muutoksiin. Voidaan elää ihmisen menemisten mukaan, eikä tarvitse liiemmin pohtia sitä, voidaanko lähteä ostoksille tai elokuviin illalla, vaikka omalla kultamussukalla on ruoka-aika ja leikkihetki just sillä kellonlyömällä. Koska muutokset aikatauluissa kuuluvat osana normaaliin arkeen, ne eivät stressaa koiraa – eikä koira opi vaatimaan ihmisiltä.
