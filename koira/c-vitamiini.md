---
title: "C-vitamiini"
date: 2010-01-21
categories: 
  - "koira"
---

**C-vitamiini**, joka tunnetaan myös nimellä _askorbiinihappo_, on yksi nisäkkäiden, myös ihmisen ja koiran tarvitsemista vesiliukoisista vitamiineista. Eräällä tavalla C-vitamiini ei ole kuitenkaan koiralle vitamiini, koska koira valmistaa sitä itse eikä tarvitse sitä ravinnosta. Yleinen käsitys kuitenkin on, että stressi ja erilaiset sairaudet nostavat C-vitamiinin tarvetta. Urheilukoirilla C-vitamiinin tarpeen katsotaan olevan huomattavasti korkeampi kuin normikoirilla johtuen rasituksen hapettavasta vaikutuksesta.  
<!--more-->

## C-vitamiinin tehtävä

C-vitamiinilla on elimistössä useita eri tehtäviä, joista monet liittyvät sen kykyyn pelkistää muita aineita (eli toimia antioksidanttina) reaktioissa, jotka tarvitsevat myös [rautaa](https://www.katiska.eu/tieto/rauta/rauta/) tai [kuparia](https://www.katiska.eu/tieto/koira-tarve-mineraali/kupari/). Se edistää mm. [kalsiumin](https://www.katiska.eu/tieto/kalsium/kalsium/) ja ei-hemiraudan (kasviksista ja maitotuotteista saatavan raudan) imeytymistä, ehkäisee rasvahappojen sekä [A-](https://www.katiska.eu/tieto/a-vitamiini/a-vitamiini/) ja [E-vitamiinin](https://www.katiska.eu/tieto/e-vitamiini/koira-e-vitamiini/) hapettumista, on välttämätön B12\-vitamiinin ja [foolihapon](https://www.katiska.eu/tieto/b-vitamiinit/foolihappo/) imeytymisessä, vaikuttaa steroidihormonien synteesiin ja sappisuolojen muodostumiseen kolesterolista ja ehkäisee nitrosoamiinien muodostusta.

Kudokset tarvitsevat C-vitamiinia kollageenin muodostamiseen, josta riippuu mm. verisuonten, luiden, hampaiden ja kaikkien sidekudosten lujuus. C-vitamiinia käytetään nivelvaurioiden tukihoidossa.

C-vitamiini tuottaa elimistössä karnitiinia, joka on välttämätöntä lihastyöhön tarvittavan energian tuottamiseen.

C-vitamiini parantaa mahdollisesti [stressin](https://www.katiska.eu/tieto/kaytos/stressi/) sietokykyä osallistumalla hormonien noradrenaliini ja [adrenaliini](https://www.katiska.eu/tieto/hormonit/hormonit/) muodostukseen. Kudosten C-vitamiinipitoisuus pienenee stressin aikan, jonka vuoksi kilpaileville sekä työtätekeville koirille suositellaan C-vitamiinilisää.

C-vitamiini työskentelee myös entsyymisysteemeissä, jotka tuottavat aineenvaihduntaa säätelevää tyroksiinia, verenpainetta säätelevää vasopressiiniä eli antidiureettista hormonia, synnytykseen ja imetykseen vaikuttavaa oksitosiinia sekä ruoansulatukseen vaikuttavaa kolekystokiniini-hormonia.

Greyhoundien metaboliikka, energia-aineenvaihdunta jne. eroaa muista koiraroduista, puhumattakaan sen kilpailusuorituksesta ja sen vaikutuksesta elimistöön. C-vitamiinia lisänä tarvitaan greyhoundeille samoista syistä kuin ihmisillekin: avustamaan kalsiumin ja raudan imeytymisessä, rakentamaan kollageenia sekä toimimaan antioksidanttina. Greyhoundin elimistö on niin kovalla rasituksella treenaus- ja kilpailuaikana, että elimistön omaa C-vitamiinituotantoa on hyvä tukea. Sama pätenee aivan kaikille roduille, jotka tekevät vaativaa anaerobista suoritusta, kuten vaikkapa muut vinttikoirat tai agility-koirat.

C-vitamiinia voidaan käyttää myös helpottamaan palautumista, olkoonkin ettei tästä ole suoraa tutkimustulosta olemassa - ainakaan itse en ole löytänyt. Suurehko määrä C-vitamiinia heti suorituksen jälkeen pitäisi nopeuttaa ja helpottaa koiran elimistöä palautumaan ja poistamaan lihaksistosta kuona-aineita, kuten maitohappoa.

On myös viitteitä siitä, että suuren annokset C-vitamiinia helpottaisi [kramppeja](https://www.katiska.eu/tieto/loukkaantumiset-ja-vammat/krampit/) ja vähentäisi lihasjännitystä. Tällöin greyhoundeilla käytetty päiväannos askorbiinihappona on ollut 250 mg/30 kg.

## C-vitamiinin puute

Koira ei kärsi varsinaisesta C-vitamiinin puutteesta, koska se tuottaa sitä itse maksassa. Periaatteessa C-vitamiini ei ole koiralle vitamiini, koska vitamiinin määritelmän mukaan se täytyy saada ravinnosta.

## C-vitamiinin yliannostus

Yleisin oire yliannostuksesta on vatsaoireet, ripulia ja ilmavaivoja. Lisäksi se happamoittaa virtsaa, sillä sen pH on 3. Mahdollisesti erittäin suuret annokset saattavat lisätä munuaiskivien muodostusta, jos on alttiutta niihin. Normaalisti vitamiinien ylimäärä erittyy virtsaan, mutta isoissa yliannostuksissa tämä säätely - imeytyminen, varastointi ja eritys - ei toimi riittävän tehokkaasti. Silloin C-vitamiinin ylimäärä hajoaa _oksalaatiksi_, joka voi sitoa kalsiumia ja kiteytyä munuaisiin kalsiumoksalaattina.

Rekikoiratutkimuksissa havaittiin, että 706 mg askorbiinihappoa annettuna suun kautta päivittäin, ei nostanut koirien plasman askorbaatti- tai antioksidanttitasoja kilpailemattomilla koirilla. Toisaalta taas tiedetään 1000 mg annoksen hidastavan greyhoundeja. Täten voitaneen olettaa "liian suuren" annoksen sijaitsevan jossain noiden arvojen välissä.

## Tarve

Koira ei periaatteessa tarvitse C-vitamiinilisää. Tähän on olemassa kuitenkin poikkeuksia, kuten sairaat sekä kovaa ja rasittavaa työtä tekevät koirat. On olemassa viitteitä, että jo pelkästään stressi kuluttaa C-vitamiinivarastoja.

Stressaaville greyhoundeille suositellaan 100 mg C-vitamiinia kahdesti päivässä. Määrä voidaan nostaa jopa 600 mg asti, varsinkin jos ruokavaliona käytetään korkeaa rasvaa.

Depot-C-vitamiini on pitkävaikutteinen, ja sitä tulee annostella ohejeiden mukaisesti.

## Kilpaileva koira

Marshall et al (2002) tutkivat suurien C- ja E-vitamiiniannoksien hyötyä greyhoundille. Koirille annosteltiin 1000 mg askorbiinihappoa (57 mmol) vuorokaudessa, ja havaittiin, että ne hidastuivat 0,2 sekuntia - noin 3 metriä 500 metrin kilpailussa. Pienemmillä annoksilla vaikutusta ei havaittu. Lisäksi suuri määrä C-vitamiinia nosti greyhoundien painoa keskimäärin 300 grammaa. Vastaava havaittiin suurilla 1000 KY annoksilla E-vitamiinia. Tästä on tehty johtopäätös, että vaikka antioksidantit suojaavat koiran elimistöä sekä soluja jopa suorituksen jälkeiseltä hapettumiselta, niin suurina annoksina ne saattavat olla haitaksi - ainakin ne hidastavat.

Palautumisnopeuteen ei C-vitamiinille löydy tutkimustuloksia, mutta tiedetään, että suun kautta annosteltuna kilpailun jälkeen C-vitamiinilisä ei nosta seerumin C-vitamiinitasoa. Sen sijaan annettuna tunti ennen starttia, seerumin pitoisuus nousi 5-60 minuutin ajaksi kilpailun jälkeen. Gannon kuitenkin suosittaa 500 mg annosta kilpailun jälkeen palautumisen nopeuttamiseen ja elimistön suojelemiseen.

C-vitamiinin annosmäärillä ei ole havaittu olevan merkitystä kierrossa olevan [E-vitamiinin](https://www.katiska.eu/tieto/e-vitamiini/koira-e-vitamiini/) määrään.
