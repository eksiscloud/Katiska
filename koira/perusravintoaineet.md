---
title: "Koiran perusravintoaineet"
date: 2010-01-18
categories: 
  - "koira"
tags: 
  - "blogit"
  - "raakaruokinta"
  - "ruokinta-perusteet"
---

Kouluissa on opetettu ravintoympyrä, mitä kaikkia ravintoaineita ihmisen on saatava päivittäisestä ruuastaan - tai edes hieman pidemmällä aikavälillä. Koiralla tämä ympyrä on hieman erilainen.

<!--more-->

Vaikka koirat ovat aikojen saatossa oppineetkin hyödyntämään sekaravintoa, ja jopa pysymään hengissä vegaaniruualla, niin koiraeläimet ovat silti [lihasyöjiä](https://www.katiska.eu/tieto/koira-syominen-yleinen/koira-on-lihansyoja/).

Niillä on lihansyöjän kyky hyödyntää rasvaa, niillä on lihansyöjän kyky hyödyntää ainoastaan nopeasti ja helposti imeytettäviä eläinvalkuaisia, niillä on nopean ruuansulatuksen lyhyt suolisto, niiltä puuttuu lähes täysin kasvisperäisen ruuan pilkkomiseen tarvittavat entsyymit, eikä niillä ole kuin yksi mahalaukku.

Koiran perusravintoaineet ovat siis hyvin pitkälle samat kuin mitä löytyy ravintoketjun alemmilta portailta: riistaeläinten koostumus.

## Energiaravintoaineet

Eräs asia, joka useasti unohdetaan, on että ruuan tärkein rooli on energian tuottaminen. Vasta sen jälkeen tulee elimistön rakentaminen ja korjaaminen; huolto. Ilman energiaa, polttoainetta, mikään ei toimi. Valkuaisten rikkominen aminohapoiksi vaatii energiaa. Rasvan kuljettaminen soluihin vaatii energiaa. Ja pelkästään ravinteiden muuttaminen energiaksi vaatii energiaa.

Energiaravintoaineiksi lasketaan

- rasvat
- proteiinit
- hiilihydraatit (ja kuidut)
- (alkoholi)

Näistä saadulla energialla koira elää, kasvaa ja kilpailee: ylläpitää kaikkia elimistönsä toimintoja. Koska energiaa voidaan varastoida yli tarpeen, on huolehdittava siitä, että _energiatasapaino_ säilytetään.

Suomeksi tämä tarkoittaa sitä, että ruuasta saatu energia vastaa kulutusta - eli koira ei liho. Vaikka koirilla onkin tänä päivänä samat paino-ongelmat kuin ihmisilläkin, niin ylipainon lisäksi mennään toisesta ääripäästä yli niin että heilahtaa.

Kun vaaditaan hoikkuutta terveyden nimissä ja pyritään syöttämään niin luonnonmukaisesti kuin mahdollista (niillä kriteereillä kuin mitä kukin luulee luonnonmukaisen tarkoittavan), niin koirat päästetään laihoiksi.

Energiatasapaino on silloin negatiivinen, eikä koira saa kokonaisuutena tarpeeksi energiaravintoaineita. Suomeksi tämä tarkoittaa, että koira saa liian vähän sellaista ruokaa, jota se kykenee hyödyntämään.

Oire tästä ovat foorumeita valtaavat kysymykset, jossa kysellään uuden ruuan perään, kun ennestään hoikka koira alkaa laihtumaan liikunnan lisääntyessä yli vakiopissalenkkien. Omistajat ovat niin urbanisoituneita - tai kädettömiä - että edes ruuan määrää ei osata lisätä kulutuksen kasvaessa. Kyvyttömyys laihduttamiseen on jo tuttua.

## Suojaravintoaineet

Suojaravintoaineiden tehtävä on niiden nimen mukainen. Ne suojaavat elimistöä, kukin tavallaan. Niitä ovat:

- vitamiinit,
- kivennäisaineet ja
- proteiinit

Vitamiinien varsinainen puute on harvinaista. Pelkään tosin, että nekin yleistyvät raakaruokinnan mukaan, tai ylipäätään luovuttaessa teollisesta ruuasta.

Raakaruokinnalla kykenee aivan mahtavasti täyttämään normitarpeet, mutta asiaan täytyy paneutua ja syöttää vaihtelevasti, joka koiralla tarkoittaa riittävän rasvaista lihaa, sisäelimiä (mielellään maksaa) ja tarvittavat lisät.

Jos sortuu ns. wannabe-barffiin, eli ruokinta perustuu kurkkuun, jäävuorisalaattiin ja broilerinsiipiin, niin takuuvarmasti pidemmällä aikavälillä tulee ongelmia.

Lieviä vitamiininpuutoksia on aina ollut. Niitä ei vain ole tunnistettu. Kehno turkki, huonot kynnet, kaljut silmänympärykset ja halkeilevat anturat kertovat usein puutostilasta.

Suurin syy on varmasti kehno rasva tai rasvan puute, mutta käsi kädessä tuon kanssa kulkee aina myös puute jostain vitamiineista sekä mineraaleista.

Meillä on halu jakaa asiat selviin lohkoihin. Erottaa toisistaan valkuainen, rasva, vitamiinit ja kivennäiset. Mutta tuo on limittäin, päällekkäin ja kerroksittain oleva kolmiuloitteinen palapeli, josta ei voi erottaa yhtä osaa ilman että koko paletti kaatuu.

Totta sekin, että kokonaisuus on niin laaja ja vaikea asia, että sen täydellinen hahmottaminen on mahdotonta. Ainakin teoriatasolla. Ei sitä tarvitsekaan osata. Riittää että käytäntö on suunnilleen oikein: annetaan tarpeeksi korkealaatuista ja vaihtelevaa ruokaa riittävän paljon. Loppu tulee kaupan päälle.

## Lautasmalli

Kun ihmisten ravinto- tai lautasympyrän (ruokakolmio kuvaa ehkä parhaiten) pohjana ovat viljat, kasvikset ja marjat, niin koirilla se rakentuu lihaan. Erilaisia lihoja, rasvaista ja rasvatonta.

Koiran lautanen on paljon yksinkertaisempi ja pyramidi matalampi. Koira ei tarvitse maitotuotteita, mutta se tarvitsee sisäelimiä. Koira ei tarvitse hiilihydraatteja, mutta se tarvitsee luita ja rustoja. Eikä koira tarvitse makeita jälkiruokia korvien välin hoitamiseen, sen sijaan se tarvitsee jotain sulamatonta kuitua, että luut ja rustot saadaan suoliston läpi.

On omistajasta kiinni miten hän mallin toteuttaa. Teollisissa kuivamuonissa on omat puolensa, samaten raaka- ja tuoreruokinnan erilaisissa variaatioissa. Mutta jos jokin menee rikki, koira ei voi hyvin, niin jonkun täytyy muuttua. Usein ruokinnan muuttaminen auttaa koiraa enemmän kuin mikään muu - ainakin kun sitä muutetaan lihansyöjälle sopivammaksi, ei kanin tai sian suuntaan.
