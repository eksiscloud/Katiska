---
title: "Probalans Zincbalans"
date: 2019-04-30
categories: 
  - "koira"
tags: 
  - "annostus"
  - "lisaravinteet"
  - "sinkki"
  - "tuotearvostelut"
---

Vitabalansin koirille suunnatun Probalans sarjan Zincbalans on saman valmistajan yksinkertaistettu vastine paremmin tunnetulle [Biotiini Fortelle](https://www.katiska.eu/tieto/koira-tuotearvostelu-vitamiini/biotiini-forte/). Se on jauhemainen sinkkilisä, joka tarjoaa vaikuttavana aineena vain sinkkiä. Etiketin layoutin vuoksi monet luulevat nimeksi myös Zinc Balans.

<!--more-->

Vastaavia tuotteita on useampiakin markkinoilla, jos katsantoa laajennetaan hyötyeläinpuolelle. Sieltä tämäkin on itsensä synnyttänyt, mutta eri eläimen etikettikuvalla.

Koska tuotteet ovat sinkkijauhekategoriassa hyvinkin paljon toistensa kopioita, eivätkä tarjoa mitään muuta, niin ero on löydyttävä kolmessa kohtaa: sinkin määrä, täyteaine ja hinta.

Zincbalansissa on grammassa:

- [sinkkiä](https://www.katiska.eu/tieto/sinkki/sinkki/) sinkkisulfaattina 15 mg
- [maltodekstriiniä](https://www.katiska.eu/tieto/hiilihydraatit/ruokinnan-gi-voimat/) noin 85 mg

Tämä antaa suoraan annostuksen, jos halutaan 2 mg/kg:

- gramma kattaa 7,5 koirakiloa
- 30 kg koiralle 4 g eli noin teelusikallinen
- 60 kg koiralle 8 g eli 2 tl

Zincbalans riittäisi silloin 30 kg koiralle 2,5 kuukautta, riippuen paljonko mittavirheilee grammojen antamisessa.

Zincbalans on huomattavan paljon kalliimpi kuin kilpailijansa, eikä hinnalle tuotteessa löydä perusteita. Toki sinkkisulfaatti on muotona hyvä (hieman ihmettelen miten ovat saaneet tuon markkinoille, matalan pitoisuuden avullako?), mutta ero on aidosti marginaalinen. Pienempi purkkikoko ja puolta matalammat pitoisuudet sen sijaan eivät ole marginaalisia, kun hinta on kuitenkin sama.

Jos jos hinta ei merkitse, niin silloin valinta täytyy tehdä täyteaineiden välillä. Zincbalansen jatkeaine on maltodekstriini. Sen laadusta ei ole tietoa, mutta Vitabalansin tapauksessa olisin kohtuullisen varma, että kyseessä on ns. elintarvikelaatu, ei urheilulisäravinnetasoa. Tarkoittaa sitä, että se sulaa erittäin huonosti ja saattaa periaatteessa aiheuttaa suolisto-ongelmia. Tosin annosmäärät ovat niin matalia, että en moiseen riskiin usko. Hevarinkin myymässä [tuotteessa](https://www.katiska.eu/tuotearvostelut/vitamiinit-mineraalit/hevari-sinkkikelaatti/) on [panimohiivaa](https://www.katiska.eu/tieto/monivitamiinit-ja-mineraalit/panimohiiva/) ja Vitabalansin toisessa täysin vastaavassa tuotteessa [Biotiini Fortessa](https://www.katiska.eu/tuotearvostelut/vitamiinit-mineraalit/biotiini-forte/) taasen sokeri. Joten jos haluaa olla Vitabalansin asiakas, niin en täysin ymmärrä miksi ostaisi tätä, ei Biotiini Fortea paremmalla pitoisuudella ja alemmalla hinnalla.
