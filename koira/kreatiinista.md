---
title: "Kreatiinista greyhoundeilla"
date: 2010-01-16
categories: 
  - "koira"
---

**Kreatiini** eli [kreatiinimonohydraatti](https://www.katiska.eu/ruokinta/lisaravinteet/kreatiini/ "Kreatiini") _(metyyliguanidiinietikkahappo_), on elimistön luonnollinen yhdiste, joka auttaa varastoimaan energiaa lihassoluihin. Lihaksen supistuminen vaatii korkeaa energiaa, joka saadaan ATP:stä. ATP:n tuottamiseen taasen tarvitaan kreatiinin ja fosfaatin reaktiota. Kreatiinia käytetään yleisesti ihmispuolella lisäravinteena, ja se kuuluu niihin harvoihin, josta on saatu käyttöä tukevia tutkimustuloksia. Greyhoundeille sen hyöty on kyseenalainen ja saattaa aiheuttaa enemmän ongelmia kuin mitä toiveissa treenari luulee saavansa hyötyä. Kestävyyspuolen koiraurheilijoille, esim. valjakko- tai metsästyskoirille, siitä saattaisikin olla hyötyä.

<!--more-->

## Kreatiinin lähde

Tyypillisesti puolet elimistössä olevasta kreatiinista tulee ruoasta (_enimmäkseen punaisesta lihasta, jossa sitä on noin 0,5 % painosta, ja kalasta_) ja puolet syntetisoidaan aminohapoista (arginiinista, glysiinista ja metioniinista) maksassa, haimassa ja munuaisissa. Aikuisella on elimistössään noin 120g kreatiinia, joista 95% on varastoitunut luurankolihaksiin, loput aivoihin, maksaan, munuaisiin ja kiveksiin. Elimistön kreatiinista 60% on fosfokreatiinina eli kreatiinifosfaattina (KP), loput 40% on vapaana kreatiinina. Tätä suhdetta voidaan hiukan muuttaa lisäravinteena käytetyllä kreatiinilla. Muutaman päivän sisällä solujen sisäinen kreatiini saavuttaa uuden huippumääränsä, mutta pienempi osa lisäravinteena annetusta kreatiinista muutetaan ATP:n vaatimaan fosfokreatiinin muotoon. Lopulta myös kiertävän kreatiinin määrä saavuttaa kehossa huippunsa, ja lisäkreatiini alkaa vähentämään kehon omaa kreatiinin tuotantoa.

## Kreatiinin synteesi

Kreatiinin synteesissä kreatiini yhtyy fosforin kanssa ja tuloksena syntyy kreatinifosfaattia. Kreatiinifosfaatti yhtyy adenosiinidifosfaattin (ADP) ja vetyioniin muodostaen adenosiinitrifosfaatin (ATP), joka on ainoa lihasten hyväksymä energia. Lihaksissa on varastoituneena myös valmista adenosiinitrifosfaattia, mutta nämä varastot riittävät vain noin kahdeksi sekunniksi. Tämän jälkeen uuttaa ATP:tä muodostetaan hyvin tehokkaasti kreatiinifosfaatista. Seitsemän sekunnin jälkeen alkavat myös kreatiinifosfaattivarastot ehtymään, jolloin ATP:ta aletaan valmistamaan glykogeenista maitohappokäymisen avulla. Tämä alentaa jo selvästi suorituskykyä. Lisäravinteena nautittavan kreatiinin on tarkoitus kasvattaa kreatiinifosfaattivarastoja (tutkimusten mukaan greyhoundeilla noin 8 %), jolloin lihaksille saadaan pidempään tuotettua tehokkaasti energiaa.

## Kreatiini lisäravinteena

Kilpailevalla greyhoundilla kreatiinin kulutus on tyypillisesti noin 3 grammaa päivässä. Kreatiinin synteesissä, joka tapahtuu maksassa, haimassa ja munuaisissa, pystytään tuottamaan noin yksi gramma kreatiinia vuorokaudessa. Monipuolisesta ravinnosta saadaan lisäksi noin gramma vuorokaudessa. Kreatiinivarastot hajoavat tasaisesti noin 2-3 g/vrk, jonka jälkeen hajonnut kreatiini poistuu virtsan mukana. On arvioitu, että greyhoundin lihaksiston maksimikapasitetti on 300 mmol/lihaskilo. Tämä edellyttäisi lisäravinteena **yli 30 gramman annostusta päivittäin**.

Mainoksissa väitetään, että kreatiini kasvattaa suoraan lihasmassaa, mutta tästä ei ole todisteita. Kreatiinia käytettäessä paino usein nousee, mutta suurin osa painon noususta ei tule lisääntyneestä lihasmassasta vaan vedestä (_kreatiini sitoo vettä lihassoluihin_). Kreatiinilla ei ole myöskään suoranaista vaikutusta aerobiseen harjoitukseen, mutta sillä on havaittu olevan palautumista nopeuttava vaikutus myös aerobisissa harjoituksissa. Tästä syystä on erittäin kyseenalaista kreatiinin sopivuus greyhoundille lisäravinteeksi.

Lisäravinteena otetulla kreatiinilla ei ole havaittu olevan haittavaikutuksia, mutta ongelmaksi saattaa muodostua aineen puhtaus. Joistain kreatiinivalmisteista on löydetty varsin suuria jäämiä niistä kemikaaleista mitä on käytetty kreatiinin valmistuksessa.

## Doping

Kreatiini ei ole doping-aine eikä se voi suurinakaan määrinä käytettynä aiheuttaa doping-testeissä positiivista tulosta.

## Seerumin kreatiniini

Noussut seerumin kreatiniini voi olla oire kilpirauhasen ylitoiminnasta, lihasvammoista, tulehduksista tai heikentyneestä hiilihydraattiaineenvaihdunnasta.

Kreatiniini, kreatiinin aineenvaihduntatuote, eritetään virtsaan, eikä se ole myrkyllinen, mutta se liittyy myrkyllisiin poistettaviin tuotteisiin, jotka aiheuttavat ongelmia jos munuaisilla on alentunut kreatiniinin eritys. Diagnosointiin ei riitä tavallinen dip stick, vaan syyn selvittämiseksi on tehtävä laajempi virtsatutkimus. Lihapohjaisessa ruokinnassa krea nousee. Se ei ole merkki ongelmasta, vaan ainoastaan lihan syöttämisen seuraus.
