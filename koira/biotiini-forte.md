---
title: "Biotiini Forte (rae)"
date: 2019-03-05
categories: 
  - "koira"
tags: 
  - "annostus"
  - "biotiini"
  - "lisaravinteet"
  - "sinkki"
  - "tuotearvostelut"
---

Vitabalans Biotiini Forte on hyötyeläinpuolen biotiini- ja sinkkilisä, jota käytetään yleisesti koirilla. Sen etuna on helppo annostelu, mutta miinuspuolelle menevät jatkeaineet.

<!--more-->

Koirille suunnattuja sinkkituotteita ei ole, joten ainoaksi vaihtoehdoksi jää hevos/nautapuolen lisien käyttäminen. Ihmisten käsikaupan maksimiannostus on nykyään 25 mg, jonka takia ne eivät ole kovinkaan käyttökelpoisia isoille eikä pienille koirille.

Biotiini Forte on vaihtoehtona täyttämässä tuota puutetta markkinoilla (jonka on aiheuttanut Ruokavirasto, että kiitosta vain paljon).

Biotiini Fortea löytyy tablettina ja rakeina, ja tässä keskitytään rakeisiin.

Purkin valmistusaineet ovat:

- Glukoosi,
- DL-metioniini,
- sinkkisulfaatti-heptahydraatti E 6,
- D-biotiin

ja määrät grammalle:

- metioniini 250 mg
- sinkki  27 mg
- biotiini 1 mg
- glukoosi n. 720 mg

Aidosti kyse on siten metioniini- ja sinkkilisästä. Koiralle biotiini ei ole edes vitamiini ja lihansyöjille metioniini (yksi rikkipitoinen aminohappo) ei ole lisänä varsinaisesti tarpeellinen. Ruohonsyöjille se sen sijaan on rajoittava aminohappo ja siksi sitä lisätään käytännössä kaikkiin hevosten lisiin.

Kun koira tarvitsee noin 60 mg/kgEP metioniinia, niin yksi gramma riittäisi neljälle kilolle. Joten pelkoa yliannostuksesta ei ole.

Sinkki on varsinainen käyttösyy ja siihen Biotiini Forte -rakeet antavat vaihtoehdon. Gramma riittää ainoana lisänä noin 12-15 kiloiselle koiralle, jos halutaan 2 mg/kg ja 50/50-ruokinnassa gramma menisi 25-30 kg kokoluokassa - muut laskekoot ylös- ja alaspäin.

Mukana tulee 8 gramman mittalusikka, jonka suurin osa heittänee pois - jahka se jauhon joukosta joskus löytyy. Teelusikka on noin 4 grammaa, joten se on riittävä ja luultavasti se taatusti jokaisesta taloudesta löytyvä tarkkuusvaaka.

Purkin suositusannos koirille, 1/5 mittalusikkaa, on 1,6 grammaa 20 kg eläimelle. Siitä saataisiin noin 2 mg sinkkiä, hieman yli. Yleensä valmistajien suositukset eivät perustu mihinkään, joten tämä oli poikkeuksellisen positiivista. Tosin Vitabalans on mennyt riskillä, koska he ylittävät virallisemman suosituksen tuplasti.

Biotiini Forte sopii suurimmalle osalle ja koska annoksesta on suurin osa sokeria, niin useimmat nirsotkaan eivät välttele sen takia ruokaansa. Ja tuossa on myös miinus: hiivakoirien omistajat eivät ehkä halua käyttää sitä.

Periaatteessa teelusikallisen kärjellinen jo vatsalaukusta imeytyvää sokeria ei vaikuta sitä eikä tätä hiivaan, joka reagoi paksusuoleen saapuvaan sulamattomaan hiilihydraattiin. Silti hieman turhan usea omistaja on valitellut hiivan innostuneen kun on aloitettu Biotiini Forte sinkin takia.

Osa on myös valitellut närästyksen pahentuneen.

Terveillä koirilla, joihin ehdottomasti suurin osa kuuluu, kummastakaan ei ole ongelmaa.

Sen sijaan sinkin toimivuus on herättänyt kysymyksiä, tai ainakin minulla on. Nimittäin hieman liian usea selvistä sinkkivajeen ulkoisista merkeistä kärsivä (turkin heikkous jne.) ei ole saanut apua Biotiini Fortesta, mutta ihmisten käsikaupan sinkki on auttanut samalla annoksella.

Tähän ei oikein löydy järkiperäistä selitystä. Varsinkin kun kyse on ollut samasta muodostakin. Yksi voisi olla, että sinkki painavampana valuisi pohjalle säilytyksessä, jonka takia ihmiset antaisivatkin koiralleen vain glukoosia. Mutta jos rakeet pitävät sisällään kaikki valmistusaineet, niin tuokaan ei päde - eikä kukaan tiedä valmistusprosessia, ja he ketkä tietävät, eivät kerro.

Itse uskon selitykseen, että kyse on prosessin ongelmasta, ei valmistusaineista sinällään.

Niin tai näin, jos markkinoilta löytyy korvaava tuote jollain järkiperäisellä annostuksella, niin itse käyttäisin sitä ja muut - käytännössä alle 10 kiloiset ja yli 50 kg painavat pelkällä raakaruualla olevat - sitten turvaavat Biotiini Forteen.

**Valmistajan sivut:**

[http://www.vitabalans.fi/fi/tuote/biotiini-forte-rakeet/](http://www.vitabalans.fi/fi/tuote/biotiini-forte-rakeet/)
