---
title: "Mason natural K2+D3"
date: 2019-03-07
categories: 
  - "koira"
tags: 
  - "k-vitamiini"
  - "lisaravinteet"
  - "luusto"
  - "nivelet"
  - "tuotearvostelut"
---

K-vitamiinille ei ole yleistä käyttöä ruokinnassa, mutta se saattaisi olla hyödyllinen lisä pennuilla ja koirien luunmurtumissa. Suomessa K-vitamiini maksaa paljon, mutta onneksi ulkomailta saa tilattua.

<!--more-->

Määriltään ja laadultaan hyödylliset K-vitamiinit ovat aina ihmisten tuotteita, jolloin pillerien vahvuudet tulevat vastaan. Käyttö on mahdollista vain jos haluttuun pitoisuuteen päästään puolittamalla tai kertaamalla. K-vitamiini on kuitenkin niitä harvoja lisäravinteita, joita usein annetaan kuurina, jolloin yliannostus ei ole ongelma. Ei sen puoleen, ei yliannostusta muutenkaan K-vitamiinilla tunneta

Koska Suomesta ei järkevän hintaista K-vitamiinia löydy, niin tutkailu kattoi eBayn, iHerbin ja Amazonin. Kolmikosta iHerb tarjosi helpoiten löytyvän vaihtoehdon, mutta kolmikosta jokainen tarjoaa samankaltaisia tuotteita jopa niin useaa laatua, että valitseminen on hankalaa.

Oma valinta osui iHerbistä Mason naturalin K- ja D-vitamiinin yhdistelmään. Purkissa on 100 pienehköä ”perustablettia”, joissa on

- K2-vitamiinia (MK-4) 100 µg
- D3-vitamiinia 25 µg (1000 KY)

Koiran tarvetta ei tiedetä, mutta se voisi olla kaikkiaan 4 µg/kg. Hankin tuota nimenomaan murtuman tukihoidoksi, joten halusin 28 kg koiralle vähintään tuon määrän, mutta sen päälle mitä ruoka antaa ja suolisto tuottaa. Haluttu määrä oli siis 112 mikroa. Pilleri antoi riittävän lähelle.

Jos tuota haluaa antaa muun painoiselle, niin joutuu tekemään hieman valintoja. K2-vitamiini varastoituu jossain määrin, joten periaatteessa annostusta voisi säätää hieman samalla tavalla kuin D-vitamiinilla eli antaa vaikka kerran viikossa isomman annoksen. Itse kuitenkin uskon, että kerta viikkoon olisi liian harvoin - mutta tuo ei perustu mihinkään faktisesti kestävään. Vaikka pillerissä ei ole jakouurretta, niin se on helposti murrettavissa veitsen kanssa, jolloin saa pienempiä annoksia. Se on myös jauhettavissa ja liukenee veteen.

28 kiloisen D-vitamiinin saanti saisi olla noin 20 mikroa päivässä, jos seuraa 0,7 µg/kg annostusta. Se on jo valmiiksi enemmän kuin mitä NRC:n suosituksen ovat, joten en usko vielä suuremman määrän auttavan - ainakaan minun käytössäni, eli luunmurtuman tukihoidossa. Pennuilla isompi annos sen sijaan saattaisikin olla järkevää, varsinkin kasvupiikkien yhteydessä.

Koska pilleri antoi suunnilleen päiväannoksen, niin tyydyin siihen ja jätin normaalisti käyttämäni D-vitamiinin rauhaan.

Sain siis yhdellä pillerillä katettua niin K-vitamiinin buustauksen kuin D-vitamiinin tarpeen.

Nyt olisi houkuttelevaa ajatella, että koska tuo sadan pillerin purkki on puolet halvempaa, tai jopa vain kolmanneksen D-vitamiinin hinnasta, niin sitä kannattaisi käyttää jatkuvasti. Taloudellisesti ajatellen ei kannata, koska 100 pillerin ja 125 mikron vahvuinen riittää noin kaksi vuotta, ja tuo sadan pillerin satsi kolme kuukautta.

Tukihoidoissa sen sijaan purkkikoko on järkevä, koska eivät vitamiinit ikuisuuksia hengissä pysy. Ja mikä mukavinta (jos se on tässä sopiva ilmaisu), niin omistaja popsii koiran kanssa taas samoja pillereitä ja saa ainakin hetkeksi K-vitamiinisaantinsa kuntoon - ellei satu normaalisti popsimaan edamia päivittäin.

Esimerkkinä mainittu tapaus toipui murtumastaan jopa poikkeuksellisen hyvin. Tuosta olisi houkuttelevaa vetää johtopäätöksiä K-vitamiinin eduista, mutta ei uskalla. Meillä oli sen jälkeen yhdellä nuorella kasvuruston murtuma, eikä se päättynyt hyvin, ja sai samaa tuotetta pillerin päivässä. Tosin kasvurustot saattavat olla nuorilla koirilla perin ikäviä hoitaa, eikä silloin auta K- eikä D-vitamiini.

**Yhden myyjän sivu iHerbissä** (ei ole affiliate-linkki...):

[https://fi.iherb.com/pr/Mason-Natural-Vitamin-K2-Plus-Vitamin-D3-100-mcg-100-Tablets/55459](https://fi.iherb.com/pr/Mason-Natural-Vitamin-K2-Plus-Vitamin-D3-100-mcg-100-Tablets/55459)
