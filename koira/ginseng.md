---
title: "Ginseng"
date: 2010-06-26
categories: 
  - "koira"
---

[![Rear](images/5063658539_9212a97e0a_m.jpg)](http://www.flickr.com/photos/75774141@N00/5063658539/ "Rear")

Ginseng on vanha itämainen yrtti, jota tituleerataan kiinalaiseksi, vaikkakin se tunnetaan koko Aasiassa. Itseasiassa ginseng on yhteisnimi useille kasviyhdisteille, joiden yhteinen tekijä on niiden väitetyt terveysvaikutukset. Ginsengin uskotaan stimuloivan hypotalamuksen ja lisämunuaisen kuorikerroksen toimintaa, parantavan vastustuskykyä stressiä vastaan ja sitä kautta estävän sairastumisia, nostavan hemoglobiinia, parantavan lihasten hapenottokykyä, tehostavan mitokondroiden toimintaa, laajentavan verisuonia ja kiihdyttävän sydänlihaksen aineenvaihduntaa monien muiden vaikutusten ohessa. Ginseng on siis terveysodotustensa suhteen täysiverinen kiinalainen terveysyrtti: se parantaa mitä tahansa ja nostaa lisäksi aerobista suorituskykyä.

<!--more-->

Vaikka ginsengiä mainostetaan usein tutkitusti toimivaksi, niin siitä on olemassa hyvin vähän kontrolloituja tutkimuksia. Minkäänlaisia selkeitä todisteita sen toimivuudesta ei ole olemassa. Se kylläkin tiedetään, että ihmisillä suuret määrät aiheuttavat völillä verenpaineen nousua, hermostuneisuutta ja turvotusta (Williams & Leutholtz 2001, 363-364.). Täysin tehotonta ginseng ei välttämättä ole, sillä Buccin (2000) tutkimuksen mukaan kiinalainen ja korealainen ginseng 200 - 400 gramman annoksilla ihmisillä saattaa estää yliharjoittelun haitallisia vaikutuksia.

Ginseng itsessään ei ole dopingiksi tulkittava yrtti, mutta ginseng-tuotteet saattavat sitä hyvinkin olla. Koska ginsengin luvataan lisäävän jaksamista, aktiivista ja elinvoimaa, ja koska ginseng itsessään ei kuitenkaan sitä tee, niin osaan tuotteista on lisätty efedriiniä, jolla piristävä vaikutus on tehty (Burke ym. 2001, 488).

Ginsengiä pidetään yleisesti täysin tarpeettomana ravintolisänä koirille.

Kuva:  
 [![Creative Commons License](images/cc.png)](https://creativecommons.org/licenses/by-nc/2.0/ "Attribution-NonCommercial License") photo credit: [Fluffymuppet](https://www.flickr.com/photos/75774141@N00/5063658539/ "Fluffymuppet")
