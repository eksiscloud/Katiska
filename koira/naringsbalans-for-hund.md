---
title: "Näringsbalans för Hund"
date: 2019-03-06
categories: 
  - "koira"
tags: 
  - "homeopatia"
  - "huuhaa"
  - "lisaravinteet"
  - "tuotearvostelut"
---

Tuotteen valmistaja on ruotsalainen homeopatiatehdas ja myyjä kyseenalaista kunniaa hevosmarkkinoilla saavuttanut toimimattomien lisien myyjä. Voiko tuosta saada rakennettua toimivan lisäravinteen koiralle? Ei voi.

<!--more-->

Tuotetta on pakko lähteä purkamaan sen ravintoainesisällön kautta. Koska Näringsbalans för Hund on tehty lisäämällä lisäaineita johonkin, jota myyjä ei vaivaudu sivuillaan kertomaan, niin oletetaan että se on Horse Balancen vakaasti luottama maitosokeri eli laktoosi, niin ravintosisältö on puhtaasti sama kuin lisäaineet. Plus tietysti maitosokerin hiilihydraatti.

Lista on pitkä, kuten kattavalla lisäravinteella kuuluu ollakin. Määrät ovat grammalle.

- A vitamiini (betakaroteiini) 1 µg
- B1 vitamiini (tiamiini) 0,025 µg
- B2 vitamiini (riboflaviini) 0,015 µ
- B3 vitamiini (niasiini) 1 µg
- B5 vitamiini (pantoteenihappo) 1 µg
- B6 vitamiini (pyridoksiini) 1 µg
- B8 vitamiini (biotiini) 1 µg
- B9 vitamiini (foolihappo) 0,01 µ
- B12 vitamiini (kobalamiini) 0,01 µ
- C vitamiini (askorbiinihappo) 25 µg
- D3-vitamiini (kolekalsiferoli) 0,01 µ
- E-vitamiini (d-alfatokoferoli) 1 µg
- P-vitamiini ((bioflavonoidit) 1 µg
- Boori 1 µg
- Rauta 1 µg
- Jodi 5 µg
- Kalsium 40 µg
- Kalium 5 µg
- Pii 0,01 µg
- Koboltti 1 µg
- Kupari 0,01 µg
- Kromi 7 µg
- Magnesium 1 µg
- Mangaani 1 µg
- Molybdeeni 1 µg
- Natrium 0,01 µg
- Seleeni 1 µg
- Sinkki 1 µg
- Bromelaiini 1 µg
- Papaiini 1 µg

Minulle meinaa tulla itku. Se, että valmistaja tekee homeopaattisia, näkyy tuotteessa. Määrät ovat yhtä kuin nolla. Jos haluaisin 30 kg koiralle vaikka E-vitamiinia niin vähän lisää kuin 1 mg/kg eli 30 mg, niin tuota tuotetta pitäisi syöttää 30 kiloa joka päivä - 30 KILOA. Sama pätee aivan kaikessa.

Joukossa on lisäksi ihan puhdasta vedätystä (öh... anteeksi itsestäänselvyys). Beetakaroteeni ei ole A-vitamiini. Jos tuotteessa on 1 µg/g beetakaroteenia, niin sille voidaan ilmoittaa retinoliaktiivisuus (RAE), jolloin tuo vastaisi A-vitamiinina 0,04 mikroa. Siis 40 pikogrammaa, jos kymmenkertoimet luistavat.

Ja tuo pätee siis ihmisille. Luotetaan, että koira olisi yhtä tehokas. Kissoillahan beetakaroteeni ei muutu ollenkaan.

P-vitamiinia ei ole edes ole olemassa. Ne ovat ja niitä tulee kutsua niiden oikealla nimellä flavonoidit - niitä on useita erilaisia ja ne ovat antioksidantteja, eivät vitamiineja millään määritelmällä.

Kun valmistaja lupaa, että:

> sopii hyvin myös ravintoaineiden imeytymishäiriöistä kärsiville ja vanhoille koirille

niin hän aidosti sanoo, että annossuosituksen mukainen määrä laktoosia ei varmaan haittaa ja imeytymishäiriöistäkään ei tarvitse piitata, koska ei ole mitään mitä imeyttää.

Lienee turha sen enempää panostaa aikaa ja vaivaa annossuositukseen:

- 0-5 kg    0,5 tl aamuin illoin
- 5-15 kg     1 tl      "
- 15-20 kg 1,5 tl     "
- \> 20 kg     2 tl     "

Tuo ei ole edes riittoisaa, sillä puoli kiloa riittää tarjoamaan maitosokeria isommalle koiralle vain kuukaudeksi. Maitosokeria euron päivähintaan, mitvit?

Tämä ei ole lisäravinne. Näringsbalans för Hund on vedätys. Tekisi mieli sanoa, että se on homeopaattinen tuote, mutta koska se rikkoo myös homeopatian sääntöjä, niin se ei ole sitäkään.

Ruokavirasto? Fimea? Joku?

Omia kokemuksia ei ole. Eikä tule. Minun ei tarvitse kokeilla maitosokeria tietääkseni sen vaikutuksen. Omat koirat todennäköisesti piereskelisivät, jos sitäkään.
