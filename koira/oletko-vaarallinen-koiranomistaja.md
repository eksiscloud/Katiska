---
title: "Oletko vaarallinen koiranomistaja?"
date: 2019-10-14
categories: 
  - "koira"
tags: 
  - "blogit"
  - "kaytos"
  - "omistajat"
---

Korkeasaaren entinen intendentti Turunen onnistui 2012 [trollailemaan sen verran tehokkaasti](https://www.hs.fi/kotimaa/art-2000002520186.html), että ajatus koiranomistajille pakollisesta testistä (tyyliin aselupa) nousi jälleen otsikoihin.

<!--more-->

En tiedä muiden mielipiteistä, mutta mielestäni ajatus luvanvaraisesta koiranomistajuudesta kuulostaa huonoimmalta ajatukselta sitten maasotaan ryhtymisen Keski-Aasiassa.

Kaikenlaiset hömppätestit ovat kuitenkin kivoja, joten kaivoin esiin muinoin suomentamani DO-TAG -testin (Dog Owner Threat Assessment Guide), jonka alkuperäinen lähde on [Smartdogs-blogi](http://smartdogs.wordpress.com/2009/07/09/do-tag/). Testi on amerikkalainen, mutta yhdeksättä kysymystä lukuun ottamatta varsin kuranttia tavaraa myös suomalaisille koiranomistajille.

Valitse kustakin kysymyksestä parhaiten itseesi ja koiraasi soveltuva vastaus, ja lopuksi laske pisteet yhteen.

**1\. Mitä tapahtuu, kun kutsut vapaana olevaa koiraasi?**

![](images/mobiili-250x187.jpg)

– En ikinä antaisi koirani kulkea ilman hihnaa! (7 pistettä)  
– Koira tulee, jos kädessäni on makkaraa tai muuta hyvää. (5)  
– Koira tulee, jos sillä ei ole muuta tekemistä. (3)  
– Koira tulee, ellei paikalla ole muita eläimiä tai ihmisiä. (2)  
– Koira tulee, vaikka olisi parhaillaan jahtaamassa pikkueläimiä. (-5)

**2\. Poissaollessasi koirasi on…**

![](images/yksin-kotona-250x167.jpg)

– Vapaana luonnossa – koirani tarvitsee vapauttaan!\* (10)  
– Kytkettynä etupihalla karkoittamassa ei-toivottuja vieraita. (12)  
– Kytkettynä tai juoksulangassa alueella, jonka ohi kulkee usein ihmisiä. (8)  
– Vapaana alueella, jota ympäröi ns. näkymätön aita. (8)  
– Vapaana aidatulla alueella, jonka ympärillä on usein ihmisiä ja muita koiria. (6)  
– Turvallisessa kenneltilassa tai tarhassa rauhallisella paikalla. (1)  
– Vapaana asunnossani, koska koirani ei aiheuta vaaraa itselleen. (0)  
– Häkissä tai rajatussa tilassa sisällä, koska koira voi aiheuttaa vaaran itselleen ja sillä on koulutus meneillään. (0)  
– Häkissä sisällä, koska koira tuhoaa paikkoja eikä sitä voi kouluttaa. (6)

**3.Kuinka koirasi käyttäytyy hihnassa:**

![](images/hihnakaytos-250x182.jpg)

– Minulla ei ole aikaa viedä koiraani remmilenkeille. Koirani saa paljon liikuntaa temmeltäessään vapaana pihalla. (10)  
– Minun täytyy lenkittää koiraani iltaisin tai hiljaisina aikoina, koska koirani suhtautuu aggressiivisesti muihin. (10)  
– Koirani vetää kovasti hihnassa ja raahaa minua perässään, vaikka olen yrittänyt kaikkia konsteja lopettaakseni vetämisen. (8)  
– Annan koirani juosta naapurustossa vapaana katselemassa paikkoja. (9)  
– Koirani hihnakäyttäytyminen on moitteetonta, paitsi silloin, kun vieraita ihmisiä tai koiria tulee vastaan. (3)  
– Koirani kävelee kauniisti vierelläni, vaikka ympärillä olisi häiriötekijöitä. (0)  
– En tarvitse hihnaa, koska koirani kulkee käskystä vierelläni häiriötekijöiden ohi. (-2)

**4.Miten koirasi suhtautuu hoitotoimenpiteisiin (harjaus, kynnenleikkuu, lääkkeiden antaminen…):**

![](images/kylpyamme-245x250.jpg)

– Koiralle pitää laittaa kuonokoppa ennen kuin voin koskea siihen. (8)  
– Koirani ei tarvitse mitään hoitotoimenpiteitä. (10)  
– Vien koirani eläinlääkärille tai trimmaajalle, koska en uskalla tehdä toimenpiteitä itse. (9)  
– Koirani ei ole järin innoissaan, mutta sietää hoitotoimenpiteet. (2)  
– Koirani rakastaa hoitotoimenpiteitä! (0)

**5\. Entä, kun koirasi käyttäytyy huonosti?**

![](images/vanki-250x125.jpg)

– Menetän malttini. Mokoma paskiainen tekee sen vain ärsyttääkseen minua. (10)  
– Turhaudun, koska sellaista tapahtuu niin usein. (6)  
– Jätän asian joskus huomioimatta, koska olen niin kiireinen. (8)  
– Yleensä huomaan koirani pahanteon liian myöhään puuttuakseni siihen.\*\*\* (8)  
– Jätän huonon käytöksen huomioimatta ja toivon, että ongelma ratkeaa itsestään. (8)  
– Torun tai rankaisen koiraa ja jatkan omia hommiani. (5)  
– Korjaan koiran käytöstä ja kehun tai palkitsen, kun koira lopettaa pahanteon tai muuttaa käytöstään. (1)  
– Suorastaan odotan näitä loistavia koulutusmahdollisuuksia! (0)  
– Mamman oma pikku kultamussukka ei ikinä käyttäytyisi huonosti! (15)

**6\. Koirasi on:**

![](images/lastenvaunut-250x167.jpg)

– Kokenut menneisyydessä hirvittävän kovia ja sitä täytyy ymmärtää sekä kohdella silkkihansikkain. (10)  
– Oma täydellinen vauvelini. (10)  
– Ihan vaan koira, ei enempää eikä vähempää. (5)  
– Koira, jolla on koiran halut ja tarpeet. (0)

**7\. Miten sujuu pienten lasten ja koiran yhteiselo?**

![](images/sadettaja-250x191.jpg)

– Jätän koirani turvallisin mielin keskenään lasten kanssa. Voin luottaa koiraani. (10)  
– Suljen koirani toiseen huoneeseen, koska se vihaa lapsia. (7)  
– Pidän koiraa silmällä koko ajan. (4)  
– Pidän aina silmällä sekä koiraa että lapsia. (0)  
– Koirani ei ole koskaan ollut tekemisissä lasten kanssa. (8)

**8.Minulla on kaksi tai useampia koiria, koska:**

![](images/lauma-250x141.jpg)

– En ehdi viettää tarpeeksi aikaa koirani kanssa. Kun niitä on kaksi, ne pitävät toisilleen seuraa. (10)  
– Omistan vain yhden koiran, koska minulla ei ole aikaa, rahaa tai tilaa useammalle. (0)  
– Omistan vain yhden koiran, koska se vihaa muita koiria. (8)  
– Minulla on tarpeeksi aikaa, energiaa, tilaa, rahaa ja muita tarvittavia resursseja nauttiakseni kaikista koiristani. (0)  
– Tiedän, että osaan huolehtia koiristani paremmin kuin kukaan muu.\*\* (20)

**9\. Onko koirasi leikattu eli kastroitu tai steriloitu?**

![](images/idiootti-246x250.jpg)

– Leikattu omasta pyynnöstäsi alle puolivuotiaana. (2)  
– Leikattu omasta pyynnöstäsi yli puolivuotiaana. (0)  
– Leikattu jo ennen kuin sait sen. (0)  
– Leikkaamaton, koska se on rekisteröity rotukoira. (8)  
– Leikkaamaton, koska koira ikävöisi kiveksiään tai kohtuaan. (7)  
– Leikkaamaton, koska terveys- ja luonnetestien mukaan se on erinomainen rotunsa edustaja. (0)  
– Leikkaamaton, koska kasvattaja haluaa koirastani pennun. (8)  
– Leikkaamaton, koska olen liian kiireinen, epäjärjestelmällinen tai rahaton huolehtiakseni asiasta. (10)  
– Leikattu terveyssyistä, mukaan lukien se, jos se ei terveytensä tai luonteensa puolesta ole rotunsa hyvä edustaja (0)

**10\. Totteleeko koirasi komentoja kuten istu, maahan ja paikka:**

![](images/karussa-250x141.jpg)

– Koirani ei tarvitse kouluttamista. (10)  
– Vain jos käsillä on herkkupalkkaa. (8)  
– Vain jos sen huomio ei ole kiinnittynyt johonkin muuhun. (8)  
– Tottelee, jos ympärillä ei ole liian paljon häiriötä. (5)  
– Tottelee, jos ympärillä ei ole isoja häiriötekijöitä (esim toisia koiria). (3)  
– Tottelee häiriötekijöistä (esim. toiset koirat ja ihmiset) huolimatta . (0)

\* Jos asut maalla ja koirasi vartioi karjaa tai lampaita, saat vain yhden pisteen.  
\*\* Jos todella ajattelet näin, hanki apua. Saatat olla eläintenkeräilijä.  
\*\*\* Tätä ei ole alkuperäisessä testissä, mutta minusta saman pistemäärän voisi saada myös, jos toruu koiraa vahingon jo tapahduttua, esim. kun tulee töistä ja löytää huonekasvit lattialta.

## PISTEET:

**75 tai enemmän** – Saatat olla kuolettavan vaarallinen koiranomistaja. Ellet muuta tapojasi, on erittäin todennäköistä, että koirasi aiheuttaa pysyviä vammoja muille ihmisille tai päättää päivänsä ennenaikaisesti ala-arvoisen käytöksesi vuoksi. Sinun ei pitäisi omistaa minkäänlaista koiraa.

**50-75 pistettä** – Olet vaarallinen koiranomistaja. Naapurisi vihaavat todennäköisesti sekä sinua että koiraasi. Ihmiset välttelevät sinua ja kiertävät kadun toiselle puolelle pysyäkseen poissa tieltäsi. Koirasi saattaa vahingoittaa tulevaisuudessa joko ihmisiä tai toisia koiria. Hanki apua pikimmiten!

**40-50 pistettä** – Olet ongelmakoiranomistaja. Kaikki tuntevat koirasi – vääristä syistä. Naapurisi ovat valittaneet sinusta niin usein, että poliisi muistaa jo, missä asut. Eläinlääkärit teeskentelevät ilahtunutta saapuessanne vastaanotolle. Jotkut ystävistäsi eivät halua tulla kylään, koska eivät halua joutua tekemisiin koirasi kanssa. Vaikka koirasi ei ikinä purisikaan ketään, on mahdollista, että se lopetetaan tai annetaan uuteen kotiin huonon käytöksensä vuoksi – vaikka todellisuudessa syy on sinun.

**30-40 pistettä** – Olet ärsyttävä koiranomistaja. Naapurisi pitävät sinusta, mutta toivovat silti joskus salaa, että muuttaisit pois. Lastesi ystävät eivät halua leikkiä koirasi kanssa. Sinulla ei varmaankaan ole kovin paljon aikaa koirallesi, tai sitten hemmottelet sitä ylenpalttisesti – tai mikä pahinta, sekoitat koiraparan pään lopullisesti vuorottelemalla lellittelyn ja huomioimattomuuden kanssa. Eläinlääkärisi pitää sinusta, mutta tuskin suosittelisi sinua hyvänä koiranomistajana, jos joku kysyisi.

**20-30 pistettä** – Olet kelvollinen koiranomistaja. Koirasi käy harvoin ihmisten hermoille ja sen käytös parantuu kaiken aikaa. Ihmiset ovat yleensä iloisia tavatessaan koirasi, ja vaikka eivät olisikaan, koirasi ei häiritse heitä. Eläinlääkärisi kehuisi sinua mielellään, jos kasvattaja tai eläinsuojeluyhdistys pyytäisi suosituksia.

**Vähemmän kuin 20 pistettä** – Olet erinomainen koiranomistaja. Vaikka lemmikkisi olisi ollut alussa ongelmakoira, omistat nykyisin kelpo koiran. Ystävät ja naapurit kysyvät sinulta mielellään neuvoa koirankoulutusasioissa.
