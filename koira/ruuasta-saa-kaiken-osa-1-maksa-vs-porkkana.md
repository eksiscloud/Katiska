---
title: "Ruuasta saa kaiken: Maksa vs. porkkana"
date: 2016-01-12
categories: 
  - "koira"
tags: 
  - "a-vitamiini"
  - "karoteenit"
  - "maksaruoka"
---

Koirilla käytetään useimmiten [A-vitamiinin](https://www.katiska.eu/tieto/a-vitamiini/a-vitamiini/) lähteenä [maksaa,](https://www.katiska.eu/tieto/koira-raakaruokinta-raaka-aineet/maksa-ja-maksa/) sillä maksan A-vitamiinipitoisuus on korkea, n 9000-20000µg/100g riippuen siitä, minkä eläimen maksaa käytetään. Käytännössä koiran A-vitamiinin tarve tulee siis täytettyä, kun se saa maksaa kerran viikossa gramman tai kaksi jokaista painokiloaan kohden.

<!--more-->

Lasketaan vähän, jotta ymmärtäisit, miksi. Koiran A-vitamiinin minimi tarve on noin 50µg vuorokaudessa metabolista painokiloa kohti. FEDIAF ilmoittaa tarpeen kansainvälisinä yksiköinä, eli KY, IU tai IE muodossa.

Aineilla on [omat muuntokertoimensa](https://www.katiska.eu/muut/kansainvaliset-yksikot-ky-iu-ie/) näille, mutta vain vitamiinien kohdalla tähän törmää usein. Eläinperäisen A-vitamiinin muuntokerroin on IU\*0,3, jolloin saadaan SI-järjestelmän mukaisia mikrogrammoja, µg. Kasviperäiselle kerroin on 0,6, sillä se on esiastetta, karoteeneja ja/tai karotenoideja, joiden määrän täytyy olla korkeampi, jotta saadaan tuotettua tarpeeksi valmista A-vitamiinia.

Siis FEDIAFin 167_0,3 = n. 50µg. Koska A-vitamiini varastoituu, sitä ei tarvitse antaa joka päivä. Monilla koirilla onkin maksapäivä kerran viikossa. Viikoittainen A-vitamiinin määrä saadaan, kun tarve kerrotaan seitsemällä – viikossa on viimeisen tiedon mukaan vielä toistaiseksi seitsemän päivää. Eli 7_50=350µg/MEkg.

Koiran [metabolinen painohan](https://www.katiska.eu/ruokinta/yleista/metabolinen-paino/) saadaan korottamalla elopaino potenssiin 0,75. Siis 30 kg koiran metabolinen paino on 30^0,75=12,8 kg. Ja näin ollen tämän kokoisen koiran viikottainen A-vitamiinin tarve saadaan kertomalla näiden kahden laskelman lopputulokset keskenään – siis koiran metabolinen paino kertaa A-vitamiinin tarve kiloa kohden viikossa. 12,8\*350= pyöreästi 4900 µg.

Naudan maksassa on Finelin mukaan pyöreästi 19600µg/100g. Ja koska haluamme tietää, kuinka paljon maksaa tarvitaan, jaetaan koiran A:n tarve maksan sisältämällä A:n määrällä, ja kerrotaan sadalla grammalla, koska A:n määrä on sadassa grammassa maksaa. Siis 4900/19600\*100=25g  tai enemmän maksaa kerran viikossa, ja koiran A:n tarpeesta ei tarvitse huolehtia sen enempää.

Mutta se porkkana. Fineli on siitä kiva, että se ilmoittaa A-vitamiinin valmiiksi mikrogrammoina ja muutettuna retinoliksi, eli eläinperäiseksi A:ksi – sitä tarkoittaa merkintä A-vitamiini RAE. Tätä muunnosta ei tarvitse siis itse tehdä. Porkkanan A-vitamiinin määrä on 775 µg/100 g. Porkkanaa tarvitaan siis esimerkkikoiran A:n tarpeen tyydyttämiseen 4900/775\*100= 630 g viikossa. Tehokasta, eikö vaan?

Esiasteista muodostuva A-vitamiini on kuitenkin siitä ikävää, että sitä ei voida antaa kuin tarpeeseen – elimistö ei muunna esiasteita valmiiksi vitamiiniksi, ellei sille ole todellista tarvetta. Ylimääriä A:ta ei siis pysty porkkanan kautta antamaan, vaikka syöttäisi porkkanoita kilon tai kaksi viikossa – esiasteet jäävät karotenoideiksi, ja A:n suhteen mennään minimisaannilla. A-vitamiini on tärkeää esimerkiksi silmien hyvinvoinnille, immuniteetille ja ihon hyvinvoinnille – ja useimmiten minimisaantiin ei silloin haluta eikä kannata tyytyä.

Sitten vielä ne kustannukset. Nämä kaikki on märkäpainoista – kuivattuja tuotteita tarvitaan huomattavasti vähemmän.

30g naudan maksaa, viiden kilon hinta Kennelrehulla 10€, eli 2€/kg. 30g = 0,03kg 0,03kg\*2€/kg= 0,06€. Viikkokustannus huikeat kuusi senttiä.

Broilerin maksaa tarvitaan noin tuplat, sillä sen A-vitamiinipitoisuus on noin 9000µg/100g, noin puolet naudan määrästä. Sitä tarvitaan siis 60g. Broilerin maksa maksaa Mur-Kissin tehtaanmyymälässä 3,60€/kg. 0,06kg\*3,6€/kg= 0,216 – viikkokustannus pyöristetysti 22 senttiä.

Kalanmaksaöljyn viikkokustannus Möllerin öljyllä, 33,60 €/l ja menekki ruokalusikallinen (15ml) eli 105 ml viikossa kustantaa 3,53€/vko.

Porkkanoiden kilohinta vaihtelee, kuluttajaliiton mukaan 1,09 ja 1,90 euron välillä. Tässä voidaan käyttää keskihintaa 1,50€/kg – ja tarvittu määrähän oli 630g. Siis 0,63kg\*1,5€/kg= 0,95 €.

Porkkana on siis maksaan nähden myös kallista, ja kalanmaksaöljystä saadaan myös muita ravintoaineita, kuten omegarasvoja ja D-vitamiinia, jonka vuoksi sitä yleensä käytetäänkin, ja silloinkin lähinnä pienillä koirilla ja koirilla, jotka eivät syystä tai toisesta pysty käyttämään muita valmisteita.
