---
title: "Jozo Light Suola"
date: 2019-05-06
categories: 
  - "koira"
tags: 
  - "elektrolyytit"
  - "jodi"
  - "kalium"
  - "mineraali"
  - "natrium"
  - "palauttaminen"
  - "ravintolisat"
  - "suola"
  - "tuotearvostelut"
---

Light-tuotteet ovat aina mielenkiintoisia pengottavia, kun ei koskaan tiedä mitä light tarkoittaa. Suoloissa asia on kuitenkin helppo, sillä puhutaan mineraalisuoloista, joissa natriumin määrää on vähennetty. Jozo tarjoaa oman ratkaisunsa kansanterveydelle. Ja sitä voi käyttää koirillekin.

<!--more-->

Yleisin syy käyttää [mineraalisuoloja](https://www.katiska.eu/tieto/koira-ruoka-lisaravinne/mineraalisuola/), tai ylipäätään [suolaa](https://www.katiska.eu/tieto/koira-ruoka-lisaravinne/suola/), on antaa [jodi](https://www.katiska.eu/ravitsemus/kivennaisaineet/jodi/) jollain muulla tavalla kuin merilevällä. Merilevä on helppo tapa, mutta siinä nousee kysymysmerkiksi ylipäätään jodin määrä. Aidosti se ei ole kovinkaan merkityksellinen, koska jodin puutetta on erittäin vaikea saada aikaiseksi ja yliannostuskaan, jos lisää grammoja merilevän erävaihtelun takia, ei ole ongelma. Mutta merilevä ei anna suuresta hivenainekirjostaan huolimatta oikein mitään muuta, koska annosgrammat ovat niin pieniä.

Jozo Light Suola on vaihtoehto tässä ruokintatapascenessä. Se sisältää:

- kaliumkloridia 69 % antaen [kaliumia](https://www.katiska.eu/tieto/koira-tarve-mineraali/kalium/) 358 mg/g
- jodia 25 µg/g

Yozo eroaa siten yhdellä oleellisella tavalla kilpailijoistaan, kuten [Pansuolasta](https://www.katiska.eu/tieto/koira-tuotearvostelu-vitamiini/pansuola/). Siinä on käytetty vain kaliumin suoloa, kun muut käyttävät kaliumia ja pienemmän määrän magnesiumia.

Jodin määrä on kauppojen tiedoissa sama kuin kaikilla muillakin, eli 25 µg/g. Ja jotta pysyttäisiin hereillä nettitietojen kanssa, niin Foodie ilmoittaa (ilmoitti, jos korjaavat jossain vaiheessa) tuplamäärää eli 50 µg/g. 25 mikroa on säädetty asia jodauksessa, mutta suurempi annos olisi kylläkin mukavampi vaihtoehto. Suolakammoiset koiranomistajat voisivat antaa vähemmän. Lisäksi saataisiin taattua, että ihmisetkin saavat varmasti jodia riittävästi, koska piilosuolassa ei jodia ole ja ilmoitettu 25 mikroakaan ei ole pitänyt paikkaansa\[ref\][Kauppalehti](https://www.kauppalehti.fi/uutiset/kuluttaja-vei-suolat-laboratoriotesteihin-pirkka-ja-jozo-suolasta-paljastui-ikava-asia/f0413e62-88cb-34b7-92c0-e0fcdc15fc02): Suolapakkausten tuoteselosteet eivät aina pidä paikkaansa, paljastui Kuluttajan tutkimuksessa. Tilanne 6.5.2019\[/ref\]).

Jozoa annetaan jodin tarpeeseen aivan kuten muitakin:

- Koiran tarve jodille on 29,6 µg/kgME tai noin 15 µg/kgEP
- 10 kg koira tarvitsee 6,6 g eli reipas teelusikallinen
- 30 kg koira tarvitsee 15,1 g eli reipas ruokalusikallinen

Itse suhtautuisin Jozon light-versioon aivan toisella lähestymiskulmalla (typerä konsultti-ilmaisu minusta). Hoitaisin jodin muulla tavoin, esimerkiksi merilevällä tai pöytäsuolalla, ja siirtäisin Jozon urheilulisäravinteeksi.

Se, että Jozo on jättänyt magnesiumin pois, nostaa kaliumin määrän yli tuplaksi verrattuna Pansuolaan. Se on siis toimiva tapa hoitaa akuutti kaliumbuusti esimerkiksi palauttamisessa.

Kaliumin lisätarve on hieman kysymysmerkki, ja voit tutustua aiheeseen huomattavasti tarkemmin Katiskan luennolla [Urheilukoiran palauttaminen](https://www.katiska.eu/tieto/palauttaminen/urheileva-koira-ja-palauttaminen/), mutta jos noudatetaan greyhoundeissa hyvin tyypillistä annostusta 600 mg/30 kg eli 20 mg/kgEP, ja kun Jozo sisältää kaliumia 358 mg/g, niin annostelu edeltävään ruokintaan ja palauttavaan juomaan/ruokaan olisi

- 10 kg koiralla noin 1/4 teelusikallista
- 30 kg koiralla noin 2 teelusikallista

Edelleenkin depot-tablettien hitaasti vapautuva kalium olisi parempi vaihtoehto, mutta niiden saanti alkaa olla haastavaa. Siksi Jozo tarjoaa houkuttelevamman vaihtoehdon kuin muussata banaania ruuan joukkoon.

Jozo ei ole ilmaista sekään. 450 gramman sirotin maksaa saman kuin kilpailijan tuote eli 2,49 €. Mutta jos light-mineraalisuolaa käyttää palauttamisen apuna kerran viikossa, niin 30 kg koiralle sirotin kestäisi vuoden.

Pistearviointi on tehty urheilulisää miettien. Jos ajattelee Jozoa jodilisänä, niin Pansuola on parempi vaihtoehto, koska se antaa vähemmän kaliumia. Normaalissa raakaruokinnan säätämisessä ei tarvita Jozon antamia kaliummääriä.
