---
title: "Aptus Glyco-Flex MSM"
date: 2019-08-25
categories: 
  - "koira"
tags: 
  - "nivelet"
  - "ravintolisat"
  - "tuotearvostelut"
  - "viherhuulisimpukka"
---

Ihmiset ovat huolissaan koiriensa terveydestä ja haluavat antaa parasta. Siksi ostokynnys tuotteisiin, joita eläinlääkäri suosittaa ja lääketehdas valmistaa, on matalampi. Ihmiset eivät huomioi sitä, että lisäravinteiden ja ravintolisien kohdalla eläinlääkärin suositus ei tarkoita mitään muuta kuin mainosta ja lääketehdas ei eroa mitenkään jostain muusta lisäravinnevalmistajasta. Katsotaan kuitenkin pystyykö Orion ja Aptus Glyco-Flex MSM vastaamaan imagoarvoonsa tarjomalla poikkeuksellisen tai edes hyvän niveltuotteen.

<!--more-->

Kävin katsomassa Aptuksen sivuilta tuotetietoja. Ne ovat muuten selvemmät kuin Orionin sivuilla, joissa ensimmäinen fiilis oli huolimattomuus layoutin suhteen ja toinen ihmettely, että oliko se tarkoituksellista - datan lukeminen oli tehty hankalaksi ja sellaiseksi, että asioiden sekaantuminen oli selviö.

## Valmistusaineet ja pitoisuudet

Aptus Glyco-Flex MSM -tuotetta valmistetaan kahta eri muunnosta: Mini ja Maxi. Ne ovat samanlaisia, mutta pitoisuudet ovat erilaisia. Ja siitä se hupi sitten alkoi.

Tiedättekö miksi nimessä ei näy sanaa glukosamiini? Johtuu siitä, että siinä ei ole glukosamiinia. Aptuksen sivut ovat hyvin tarkkoja siinä, että [glukosamiinin](https://www.katiska.eu/tieto/koira-nivelet/glukosamiini-koiralle/) tai [kondroitiinisulfaatin](https://www.katiska.eu/tieto/koira-nivelet/kondroitiinisulfaatti/) määriä ei kerrota. Tosin se ei ole haitannut MSM:n kohdalla. Se on nimessä, mutta - trumpettifanfaari - sitäkään ei ole tuotteessa.

Ylipäätään minkään aineen määrää ei kerrota. Se siitä.

Siirrytään hetkeksi Orionin sivulle.

Sen mukaan yhdessä tabletissa on mini/maxi:

- uusiseelantilaista vihersimpukkaa 150 mg/300 mg
- glukosamiini HCL:ää 125 mg/500 mg
- konroitiinisulfaattia 25 mg/100 mg

Nyt tulee se varsinainen ongelma, valmistusaineet:

- hiiva,
- glyseriini,
- vihersimpukka,
- selluloosa, luontaisen kaltainen kana-aromi,
- saffloröljy,
- maltodekstriini,
- kalsiumsulfaatti,
- L-askorbyyli-2-fosfaatti,
- sianrusto
- lisäaineet (palan valmistusta varten): soijalesitiini E322, natriumalginaatti E401, propionihappo E280, luonnollinen tokoferoliseos E306
- ei ravitsemuksellisia lisiä

Tässä on selvä ongelma. Ravintosisältö antaa ymmärtää, että tuotteessa on glukosamiinia, kondroitiinisulfaattia ja MSM. Mutta niistä mitään ei ole valmistusaineissa eikä lisissä, kuten aivan kaikilla muilla valmistajilla on. Tämä johtuu siitä, että Orion on jollain omalla matematiikallaan laskenut viherhuulisimpukan vastaavan glukosamiinia ja nimenomaan HCL-muotoa ja sianruston olevan kondroitiinisulfaattia. Sitä en osaa kuvitella mistä he ovat MSM:n repineet.

Jos tuo tuote olisi ihmismarkkinoilla, niin myös Orion tietää, että saisi ottaa kellosta aikaa kun ovelle koputtaa niin Ruokavirasto kuin Fimea. Mutta edelleenkin: ei eläinten ravintolisät kiinnosta edes funktionaalisilla terveysväitteillä. Kannattaa muistaa, että ei Ruohonjuuri tai Luontoäidin hevoset yksinään arveluttavilla markkinoilla häärää.

Saffloröljy on muuten suomeksi safloriöljy tai takiasöljy. Sitä käytetään keltaisena väriaineena antamaan saframin tyyppinen värisävy.

## Annostus

Annostusta ei ole. Niveltuotteissa se voidaan antaa vain glukosamiinille ja koska sitä ei ole, niin se siitä. Viherhuulisimpukkaa voi syöttää miten paljon lystää ja sianrustoa saa helpommin jauhelihasta.

Kallis makupala, ei sen kummallisempaa.
