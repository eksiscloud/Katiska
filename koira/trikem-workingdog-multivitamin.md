---
title: "Trikem WorkingDog Multivitamin"
date: 2019-04-29
categories: 
  - "koira"
tags: 
  - "lisaravinteet"
  - "mineraali"
  - "tuotearvostelut"
  - "vitamiinit"
---

Trikem on ruotsalainen yritys, joka valmistaa sekalaisia ravintotuotteita ihmisille, koirille ja hevosille. Eräällä tavalla naapurin biofarm. Heidän koirasarjansa WorkingDog sisältää multivitamiinin helposti annosteltavana nesteenä. Jossa on helppouden lisäksi myös kaikki nesteiden ja monivitamiinien ongelmat.

<!--more-->

Kun tuotteessa lukee WorkingDog, niin sen täytyy olla hyvää ja jollainen määrittelemättömällä tavalla enemmän kuin CouchChampion olisi. Paitsi että se on vain markkinointinimi, eikä kerro tuotteesta mitään, kuten ei myöskään esimerkiksi premium, laatu tai muutkaan kuvailevat termit. Niitä saa painaa etikettiin ihan niin paljon kuin sielu sietää. Ja painetaankin, kuten tässäkin.

Monet koiranomistajat käyttävät mielellään nestemäisiä lisiä, koska koira ei saa syljettyä niitä pois. Sen ainoa vaihtoehto on joko syödä tai jättää ruoka koskemattomaksi. Omistajat eivät kylläkään tule koskaan ajatelleeksi, että ne maksavat ison hinnan vedestä. Jotenkin ajatellaan, että se pullollinen on täyttä ainetta ja ainoastaan jauheita valmistavat käyttävät turhia jatkeaineita. Todellisuudessa aivan jokainen nestevalmistaja käyttää turhaa jatkeainetta: vettä.

Nimen mukaan kyse olisi ”vain” monivitamiinista, mutta mainokset sen sijaan kehuvat, että kyseessä on täydellinen lisäravinne, joka sisältää vitamiineja, mikromineraaleja ja hivenaineita raskasta työtä tekeville koirille sekä täydennyksenä tuoreruoan, erikoisruokavalion ym. kanssa”. Sopii siis kaikille.

Periaatteessahan tuo pätee aivan kaikissa lisissä. Se, mitä täydellisyys pitää sisällään, taasen riippuukin valmistajan omasta tulkinnasta. Mutta tuon väitteen mukaan annoksella X pitäisi kyetä täyttämään kaikki normaalisaannin yli menevät tarpeet

Minua ärsyttää suunnattomasti latteat pseudofiksuudet, varsinkin kun ne eivät pidä paikkaansa. Se, että Trikem laittaa tällaisen mainosteksteihin, on jo yksinään perusteltu syy olla ostamatta oli tuote mitä tahansa:

> Yksilöllisiin poikkeamiin tai puutostiloihin joutuneella koiralla ei ole mahdollisuutta kompensoida ravinnonsaantia niin, kuin se tekisi luonnossa.

Mutta vilkaistaan mitä saadaan. Määrät ovat per millitra ja olen ottanut mukaan vain oleelliset arvot.

- A-vitamiini 54 µg
- D-vitamiini 1 µg
- E-vitamiini 2,7 mg
- Kupari 27 µg
- Rauta 2,2 mg
- Sinkki 0,49 mg
- Jodi 5,4 µg

Määrät ovat selvät. Nyt tiedetään, että yksi millilitra tarjoaa 1 - 1,5 koirakilon tarpeet noissa ravintoaineissa. Sinkkiin ei kannata liikaa tarkertua, sillä se on käytännössä alhaalla aina tuotteesta riippumatta.

Kyseessä on aidosti hieman viritetty ADE-liuos. Voidaan jopa sanoa, että Trikemin monivitamiini ei ole muuta kuin valmiiksi laimennettu [Milkan ADE](https://www.katiska.eu/tuotearviot/milka-ade-liuos/), johon on lisätty hieman mineraaleja. Ja tämä helpotti suunnattomasti hyödyllisyyden miettimistä. Kohderyhmä ja tarve ovat täysin identtiset.

Trikem on harkitsemisen arvoinen silloin kun käyttäisi muutenkin ADE-litkuja, eli kun maksa ei käy. Neste korvaa silloin erillisen D-vitamiinin ja antaa einen siitä mikä normisti kuuluisi maksan tehtäviin.

Rauta on kysymysmerkki. Jos halutaan aktiiviselle 30 kiloiselle 1 mg/kg rautaa, niin sen saa ruuastaan. Jos korvataan maksa Trikemin tuotteella, niin rautaa tulee 16 ml annoksesta 35 mg, joten raudan saanti yli kaksinkertaistuu, mutta kuparista saadaan vain noin 15 % tarpeesta.

Tässä ollaan monituotteiden ongelman ytimessä, varsinkin silloin kun pohja on otettu hevos/nautapuolelta. Annostusta on mahdotonta saada kohdalleen.

Jos ohjenuorana käytetään [20 % sääntöä](https://www.katiska.eu/tieto/koira-syominen-yleinen/taysi-vai-taydentava-lisa/), eli Trikemiä todellakin käytetään vain lisänä, niin tuotteen koko pohja häviää. Silloin D-vitamiinin määrätessä annoksen ainoastaan A-vitamiini seuraa suunnilleen ja kaikki muu romahtaa lähelle mitätöntä tai huomattavan vähäistä. Siksi ”rehellisempi” ADE-liuos on helpompi vaihtoehto juurikin vain siksi, että muuta ei tule kuin A- ja D-vitamiinia.

Ainoa käyttötarkoitus on silloin maksaton ruokavalio, jossa pohja on valkoisella lihalla ja voidaan hyväksyä esim. kuparin nihkeä saanti samalla kun E-vitamiini ja sinkki täydennetään normaalista.

Jouduttiin aika kauas valmistajan mainostuksesta. Mutta jos em. rajoite hyväksytään, tai sallitaan kohtuullisen kova raudan annostus, niin Trikemin WorkingDog MultiVitamin on harkitsemisen arvoinen tuote. Se ei ole huonoin kategoriassaan ja sitä kiusaa samat puutteet ja ongelmat kuin muitakin, joka tällä kertaa on nimenomaan ongelma.

Se ei ole tolkuttoman kallista, mutta moninkymmenkertaisesti kallimpaa kuin muut ADE-liuokset eli vedellä on nyt hyvä litrahinta. Kovemmalla hinnalla saa mahdollisuuden olla laskematta laimennusta, mutta annostuksen joutuu silti ynnäämään - valmistaja ehdotukset eivät auta.

Jos käyttäisin tuotetta Milkan tapaan, niin puolen litran pullo kestäisi kuukauden jolloin päivähinnaksi tulisi 50 sentin luokkaa, einen alle. Ei se aja konkurssiin, mutta jos muu ruokinta maksaa pari euroa, niin onhan se päättömän arvokasta D-vitamiinia.
