---
title: "Pienet sontaläjät, foorumeillakin"
date: 2011-01-02
categories: 
  - "koira"
tags: 
  - "barf"
  - "luut"
  - "suolisto"
  - "ummetus"
---

Syyllistyn taas kerran kopioimaan erään vastaukseni foorumimaailmasta, en kirjoittamaan uutta asiaa. Mutta kun tämäkin on jo lähes fakki-aihetta. Siihen törmää jatkuvasti, varsinkin kun barffin eri variaatiot broilerinsiipiin ja -kauloihin perustuvasta kanansiipibarffista aina wannabe-barffiin eli murre-mixeihin ja vastaaviin lisääntyvät. Kyse on oireiden korjaamisesta, ei syiden.

<!--more-->

Huvittavaa ruokintatyylin kohdalla, jota mainostetaan luonnollisuuden ja luonnonmukaisuuden lisäksi myös kokonaisvaltaisena. No, holistisuus on uusi muotiasia, jolla kuluttajaa vedätetään sen minkä ehditään. Lemmikkien rehut ovat kuitenkin kohtuullisen konservatiivinen ala. Ei asenteiden takia, vaan koska tuottajien on odotettava, että tarvittavien raaka-aineiden hinnat tipahtavat alas. Siksi holistisuus on tullut muotiin vasta nyt, koirien superfoodeja saadaan odottaa vielä tovi. Mutta vaikka ruuassa olisi kuinka paljon tahansa kehäkukkaa ja takiaista, niin se ei muuta sitä tosiasiaa, että jos lihaa syövälle pedolle - joka koira on - täytyy juottaa piimää ja syöttää jäävuorisalaattia, ettei se kuole ummetukseen tai tapa muita ympäristössään hajuhaittoihin, niin ongelma on ruokinnan perimmäisissä syissä: raaka-aineissa.

_Lainaus on taasen taattua foorumityyliä, hyppivää ja jaottelematonta._

> Kasvismössö on todella tärkeä osa barffiruokavaliota, kuten jo aiemmin sanottu niin se pehmittää massaa ennekuin koiralla on suolitukos! ... Piimä auttaa vatsahappoja sulattamaan uutta ruokaa, kannattaa kokeilla. 3 päivää sitten uuden ruokavalion aloittaneen koiran pieremistä en pitäisi vielä kauhean huolestuttavana, sen maha ei vaan vielä ole tottunut. Lisää kasvismössöt ja piimä ja seuraa tilannetta.

Piimä mitään auta sulattamaan... Vatsahapot tekevät oman hommansa vatsalaukussa, eikä siellä bakteeritoiminta mitään tee. Varsinainen loppusulatus ja ravintoaineiden hyödyntäminen tapahtuu ohutsuolessa, eikä sielläkään bakteeritoiminta mitään tee. Maitohappobakteerit, se vähä mitä piimästä saa, toimivat paksusuolessa, jossa otetaan viimeiset hituset talteen.

Nyt yritetään selittää, että kun annetaan huonosti sulavaa ruokaa liian korkealla kuitupitoisuudella, niin on haluttavaa, että paksusuolen bakteerifermentaation rauhoittaminen maitohappobakteeripohjalla onkin haluttua ja tarpeellista - eli kaikki on hyvin ja pallokin pyöreämpi kun korjataan kehnon ruokinnan _oireita_, ei syytä. Kuten että annettaisiin vähemmän sulamatonta tavaraa (luut, kasvikset), vähemmän suoliston toimintaa nopeuttavaa (kasviksen/kuitu) enemmän sulavaa (lihat, elimet) ja vähemmän sokereita paksusuolen bakteereille ruuaksi (kasvikset).

Huomattavasti vähentyneet ulosteet kun eivät läheskään aina kerro yhtään mitään barffin toimivuudesta, vaan että annetaan niin hemmetin vähän hyödynnettävää ruokaa. Vedetään suolisto tukkoon luulla, ja joudutaan nostamaan kuidut päättömän korkealle - taas kerran korjataan ruokintavirheen oireita, ei syytä, ja väitetään että tämä on hyvä ja näin kuuluu tehdä.

Syöttäkää pelkkää [kanamunaa](https://www.katiska.eu/tieto/koira-raakaruokinta-raaka-aineet/kananmuna/), eipä tule ulostetta. Tosin koira on hetken kuluttua pahuksen huonosti voiva koira ja kun vielä hetken jatkaa, niin melkoisen kuollut koira. Mutta eipä tarvitse kerätä paskoja.
