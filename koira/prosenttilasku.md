---
title: "Prosenttilasku"
date: 2019-04-03
categories: 
  - "koira"
tags: 
  - "ruokinta-perusteet"
---

Prosenttiin törmää ruokinnan yhteydessä erittäin usein. Yleisimmät yhteydet lienevät annoskoon ohjeistus, esimerkiksi 2 - 5 % koiran painosta, tai raaka-aineiden sisällöt, esimerkiksi rasvaa on 22 %. Prosenttilasku tuntuu joskus ylivoimaisen vaikealta, mutta ei ole sitä. Edetään siis askel kerrallaan.

<!--more-->

**1\. Prosentti on aina 1/100, siis yksi sadasosa**.

- Jos vaikka 400 g jauhelihapaketin jakaa sataan yhtä suureen palaseen, yksi pala painaa 4 g. Silloin 1% 400 grammasta on 4 g
- Jos tuossa jauhelihapaketissa on rasvaa 23 %, niin silloin niitä 4 g palasia on 23 kpl. 4 g \* 23 = 92 g. 400 gramman jauhelihapaketissa on siis 92 grammaa rasvaa.

**2\. Prosentti voidaan ilmoittaa myös desimaalilukuna: 1/100 = 1 % = 0,01.**

Tämä tarkoittaa sitä, että myös prosentti voidaan laskea desimaaliluvun kautta. Desimaalimuotoon ei kuitenkaan enää laiteta prosenttimerkkiä - desimaalihan ilmoittaa jo itsessään, kuinka monta sadasosaa on.

- 23/100= 23 % = 0,23 - laitat prosenttiluvun eteen '0,'
- Jos käytetään taas samaa 400 g jauhelihaesimerkkiä, niin kerrotaan jauhelihamäärä rasvaprosentin desimaalimuodolla.  
    Siis 400 g \* 0,23 = 92 g

**3\. Jos halutaan tietää, kuinka monta prosenttia vaikkapa sisäelinten osuus on päivän annoksesta, sekin voidaan laskea.**

- Ensin lasketaan koko annoskoko yhteen,  
    annetaan koiralle vaikkapa 150g  broilerin siipiä, 100 g sisäelinseosta ja 500 g lihaa =750 g.
- Sisäelinten prosenttiosuus desimaalimuodossa saadaan jakamalla sisäelinten määrä koko annoksen koolla. 100 g/750 g= 0,13.
- Kun tämä halutaan ilmoittaa prosenttimerkin kanssa, täytyy vielä kertoa sadalla,  
    100 g/750 g\*100= 13 %

**4\. Tyypillisesti koirille halutaan antaa jotenkin hahmotettavissa olevia osia isommasta lihapaketista. Mitä ne osuudet siis painavat? Ensin annetaan puolet, eli 50 % pakkauksesta**

- 2000 g (=2 kg) \* 0,5= 1000 g
- 1500 g (1,5 kg) \* 0,5 = 750 g
- 1000 g (1 kg) \* 0,5 = 500 g
- 500 g \* 0,5 = 250 g

Entäs, kun samat pakkaukset jaetaankin karkeasti kolmeen osaan? 1/3=0,33 = 33 %

- 2000 g \* 0,33 = 660 g
- 1500 g \*0,33 = 500 g
- 1000 g \* 0,33 = 330 g
- 500 g \* 0,33 = 165 g

Tai viiteen osaan? 1/5 = 0,2 = 20 %

- 2000g \*0,2 = 400g
- 1500 \* 0,2 = 300g
- 1000 \* 0,2 = 200g
- 500g \* 0,2 = 100g

Näillä esimerkeillä halusin osoittaa, että sama prosenttimäärä voi tarkoittaa aivan eri määrää. Prosentti on aina osuutta tai pitoisuutta kuvaava yksikkö. Se on suhdeluku.

Muista, avainsana on sadasosa - selvitä itsellesi, kuinka paljon on yksi prosentti, ja sen jälkeen loppu on helpompaa. Sadasosan saat aina laskettua päässä, sillä riittää, että siirrät pilkkua vasemmalle kaksi kertaa, teet luvusta siis pienempää. Kymmenluvuilla jakaessa pilkkua siirretään aina vasemmalla yhtä monta kertaa kuin mitä on nollia, sadassa siis kaksi kertaa ja tuhannella kolme kertaa (kertominen tapahtuu päinvastoin, lisäät aina nollat luvun loppuun ja siitä tulee silloin  isompi). Sitten kerrot prosenttiluvulla tuon ja se oli siinä.

Jos et tarvitse ehdottoman tarkkaa tulosta, niin vaikka 27 prosenttia 598:sta voidaan huoletta pyöristää. Prosentti 600:sta on 6,27. 27 % voidaan pyöristää 30 %, jolloin 6\*30=180 joten aito tulos on hiukan vähemmän, eli 598/100\*27=161 (tai 598\*0,27, sama asia). Kun pyöristelet lukuja, niin pidä hieman ajatuksissa mihin päin luku "valehtelee" ja mitä useammassa osassa olet pyöristänyt, niin sitä enemmän lopputulos eroaa aidosta - tapauksesta sitten riippuu onko sillä mitään merkitystä.

**Vinkki:**

Koska prosentti on aina sadasosa, niin voit muuttaa prosentin tarkoittamaan suoraan määrää per 100 grammaa, jos se tuntuu helpommalta. Kun ruuassa on proteiinia 28 %, niin se tarkoittaa aivan samaa kuin 28 g/100 g (jolloin kun haluat tietää paljonko proteiinia on 320 gramman annoksessa, niin kerrot 3,2:lla tai jaat ensin 28 sadalla, jolloin saat per gramma - 0,28 g/g - ja sitten kerrot ruokamäärällä 320 - hups, teimme prosenttilaskun edes tajuamatta sitä, eikä ollut vaikeaa).

**Huomaa:** Useissa laskimissa prosenttimerkkiä käytetään esimerkiksi vähentämään tai summaamaan lukuun haluttu prosenttimäärä. Se ei siis kerro suoraan kuinka monta prosenttia jokin on jostain.

### **Muistilappu**

Ihan vaan muistilistaksi. Osannet soveltaa esimerkit.

**Kuinka paljon on 24 % proteiinia 350 grammasta?  
**_esim: paljonko ruuassa on rasvaa grammoina; peruslasku kaikilla ruokintatyyleillä_

350g / 100 x 24% = 84 g

**Mistä luvusta 24 % on 84 grammaa?  
**_esim. paljonko ruokaa on, kun 24 % proteiinia antaisi 84 grammaa; usein raakaruokinnan suunnittelussa, kun etsitään samaa määrää kuin mitä kuivamuona antoi_

100 x 84g / 24% = 350 g

**Kuinka monta prosenttia 84 grammaa on 350 grammasta?  
**_esim. mikä on ruuan proteiiniprosentti, kun tiedetään grammat; usein raakaruokinnan suunnittelussa, kun halutaan verrata kuivamuoniin_

84g x 100 / 350g = 24 %

**Jos ruokintasuunnitelman hinta on 90 € ja siitä saa 20 % alennuksen, niin paljonko suunnitelma maksaa?**

90€ - (20% x 90€ / 100) = 72 €

**Puhelinajan hinta on 55 €. Annetaan tarjouksena -15 %. Paljonko puhelinajan tarjoushinta on?**

(100 - 15%) / 100 \* 55 = 46,75 €

**Ennen ruokakilo maksoi 5 € ja hinnankorotuksen jälkeen 6,50 €. Kuinka monta prosenttia korkeampi uusi hinta on?**

(6,50€ \* 100 / 5€) - 100 = 30 %

**Ruokakilo maksoi 6,50 € ja se halpuutettiin 5 euroon. Kuinka monta prosenttia halvempi uusi hinta on?**

100 x (6,50€ - 5€) / 6,50€ = 23 %
