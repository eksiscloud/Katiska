---
title: "Googlella haettuja"
date: 2011-10-08
categories: 
  - "koira"
tags: 
  - "hakusanat"
  - "meta"
---

Web-sivun tilastointi, sekä alustana käytetty Wordpress, logittavat kummatkin fraaseja ja hakusanoja, joilla Katiskaan on tultu. Osa ovat todella outoja, ja herättävät enemmänkin ajatuksia ihmisten kummallisuuksista, ja ylläpitäjälle päivittelyä - millä hemmetillä tuokin hakutulos on onnistuttu kytkemään Katiskaan.

<!--more-->

Mutta ehdottomasti suurin osa ovat ilmiselvästi tehty selvän ongelman takia tai ollaan haettu tietoa johonkin kysymykseen. Niistä saa myös ideoita tuleviin juttuihin - ongelma vain on, että kaikkien jutuntynkien kirjoittaminen valmiiksi, tai edes aloittaminen, vaatisi täysipäiväistä omistautumista Katiskan sisällön tuottamiseen. Ja se on mahdotonta, ainakin tällä hetkellä. Mutta alan epäsäännöllisen säännöllisesti poimimaan määrättyjä hakuja, ja vastaamaan niihin lyhyesti.

**kaatumisen lihasvammat**

Riippuu aivan kaatumisesta, mutta yleensä seurauksena on kolaukset ja ruhjeet. Lihas on kipeä, aivan samalla tavalla kuin jos itse täräyttää vaikka reitensä pöydän kylkeen. Joskus voi antaa kylmää, ehkä kipulääkkeen, mutta yleensä nuo paranevat itsestään lyhyen ontumisjakson jälkeen. Joskus kuitenkin pahempi kaatuminen saattaa aiheuttaa revähdyksen tai repeämän lihakseen, murtuman tai jänteissä/nivelissä nyrjähdyksiä, venähdyksiä tai repeämiä. Niiden paraneminen ja hoito riippuu aivan vamman vakavuudesta. Koiraa kannattaa siis seurata. Pitkittynyt ontuminen, vaikkapa yli yhden päivän, mustelmat, turvotukset jne. ovat aina merkkejä vakavammasta vammasta. Yleisin seuraus kaatumisesta on kuitenkin jonkun paikan "jumiutuminen", aika usein niskan/lavan seudulla.

**pentu laihtuu**

Useimmiten syynä on niin yksinkertainen asia kuin että ruokaa ei saada riittävästi, tai siinä on liian vähän energiaa eli käytännössä rasvaa. Eihän pennun kasvua yritettä rajoittaa vähentämällä sen valkuaisen ja rasvan saantia, eli ns. köyhemmällä ravinnolla? Jos ollaan aivan varmoja, että pentu saa riittävästi ruokaa ja tarpeeksi liikuntaa, niin sitten seuraava osoite on lääkäri. Imevillä pikkupennuilla laihtumisen syy on joko riittämätön maito määrässä tai laadussa (saahan emä ruokaa riittävästi) tai pennulla on elimellinen vika.

**lapamato jäniksellä**

Koira sai jäniksen tai rusakon kiinni, tai löysi raadon, ehkä road killin? Huoli pois, jäniksellä ei voi olla lapamatoa - se ei kuulu väli-isäntiin.

**lapamato hirvi**

Hirvenmetsästyskausi? Ei hätää tässäkään, sillä hirvikään ei ole lapamadon eli leveän heisimadon väli-isäntä.

**koiran jänteet poikki**

Jos näin on todellakin, niin Google on oikea paikka vasta sen jälkeen, kun ollaan tultu eläinlääkäriltä. Jännevammat ovat aina pahoja, ja erittäin huonoja paranemaan. Jänteiden kasvu kun on erittäin hidasta, ja kasvavaankin tulee harvemmin samaa joustoa kuin alkuperäiseen. Leikkauksilla onnistutaan kuitenkin tekemään lähes ihmeitä, tai ainakin saamaan koira jaloilleen, mutta ei se koskaan ennalleen toivu. Työkoirilla käyttö oli käytännössä siinä, mutta kotikoirakuntoon usein toivutaan. Kantasoluhoidoilla on saatu tuloksia aikaiseksi, mutta hoitona se on liian nuorta ja liian harvinaista, että siihen voisi sinänsä luottaa. Jos kantasoluhoitoa yrittää, niin se on aloitettava heti, lääkäreitä on harvassa eikä se ole aivan ilmaistakaan.

**homeopatia toimii**

Eikä toimi.

**aiheuttaako ravintolisä cartivet verta virtsaan**

Ei aiheuta. Syynä on joku muu, esim. munuaiskivet. Kirkasta verta uroksilla ei kannata ihan aina säikähtää, sillä se johtuu usein virtsaputken suun pienestä haavaumasta, joka voi johtua vaikkapa putken pään kuvumisesta kiinni, jos pissalla ei ole käyty hetkeen. Tummempi veri tulee kauempaa, ja on aina huolestuttavampaa. Nartuilla vereen virtsassa kannattaa aina kiinnittää huomiota, paitsi tietenkin kiiman aikana. Kyseessä saattaa olla vaikkapa kroonistuva virtsatietulehdus.

**malton ja heran ero**

Syvin ero lienee se, että malto - maltodekstriini - on hiilihydraattia ja hera on proteiinia. Malto on käytännössä koiralle tarpeetonta, urheilussakin, kun taas heralle löytyy paljonkin perusteluja.

**makuuhaava+homeopatia**

Parempi kuitenkin olisi, että annetaan pehmeämpi makuualusta, liikutetaan useammin, pidetään puhtaampana, pestään ja kuivataan erittäin huolellisesti se makuuhaava ja käytetään jotain kunnolla antiseptista. Valkoisten sokeripillerien käyttö siinä vaiheessa, kun on akuutti ja huolimattomuudesta johtuva ongelma, ainoastaan kannustaa vahvempaan välinpitämättömyyteen ja huolimattomuuteen. Ja otetaan myös se lattialämmitys pois päältä.

**koira magnesiumin yliannos**

Magnesiun on suurina annoksina suun kautta saatuna laksatiivinen, tulee siis ripuli. Jos magnesium on annettu suolomuodossa, kuten yleensä, niin se yliannoksena käynnistää nunuaisten kautta myös oksennusrefleksi. Yliannostus magnesiumia koiralle aiheuttaa siis melkoisesti siivoamista. Jos ideana oli löytää yliannoksen määrä, niin kerro minullekin kun löydät luotettavan arvon. Nimittäin ihmisillekin on hankalaa löytää järkeviä suun kautta saatujen NOAEL tai LOAEL määriä. Siis arvoja joilla voi alkaa juuri ja juuri esiintyä oireita joillakin tai arvoja joilla oireiden esiintymisriski on 0,5. Mutta isoista määristä puhutaan, ei pilleristä tai kahdesta, tai että antaako puolikkaan teelusikallisen vai ruokalusikallisen.

**dobermannin kantoaika**

Aivan sama kuin muillakin koirilla, eli 63 vuorokauden paikkeilla - jos tietää koska munasolujen kiinnittyminen on tapahtunut. Siis yleensä kaikki 55 - 68, ja suuremmillakin heitoilla, ovat aivan normaaleja.

**lisäravinne proteiini terveysvaikutukset nuoret**

Mikäli nuori - tarkoitetaan varmaan kasvavaa koiraa - saa riittävästi valkuaista ravinnostaan, niin kasvavalle lisäravinneproteiinista ei ole suurtakaan hyötyä. Toki sitä voi antaa ajatuksella varmuuden vuoksi, että varmistetaan laaja aminohapposaanti, mutta sillä ei tiettävästi kiihdytetä nuorilla lihasten kasvua. Hieman rodusta riippuen, mutta keskikokoisilla yksilö alkaa "vastaamaan" rasitukseen ja lisiin vasta 10kk - 1v jälkeen, jolloin varsinainen kasvu ja kehittyminen alkaa olla valmista - toki koira kehittyy vielä jonkin aikaakin tuon jälkeen. Mutta esim. hemoglobiiniin ei tuota nuoremmilla kyetä vaikuttamaan rautalisillä.
