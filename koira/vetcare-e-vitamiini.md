---
title: "Vetcare E-vitamiini"
date: 2019-03-09
categories: 
  - "koira"
tags: 
  - "annostus"
  - "antioksidantti"
  - "e-vitamiini"
  - "tuotearvostelut"
---

Luonnollinen E-vitamiini pumppupullossa on houkutteleva ratkaisu. Niinhän se on, jos ei yliannostuksesta piittaa, mutta toki tuokin riippuu koiran koosta. Mainittu hinta on googlella löydetty 200 ml hinta, koska se on kohdennettu koirille, ei muutoin täysin sama 500 ml.

<!--more-->

E-vitamiini on imagoltaan ehkä hankalin vitamiineista. Sitä käytetään aktiivisimmin silloin kun koiralla on turkki- ja iho-oireita, mutta muutoin se jää välistä hyvinkin helposti. Sillähän ei ole varsinaisia puutosoireita, eikä siitä helposti edes tule vajetta. Kunnollisella ruokinnalla olevalla koiralla E-vitamiinin hyöty ei ole koskaan silminnähtävä, vaan se saattaa vaikuttaa enemmänkin pitkäikäisyyteen.

Silti se on omalla tavallaan kuitenkin samanlainen ongelma kuin sinkki, ruuasta on vaikea saada riittäviä määriä. Raakaruokinnassa ei ole luonnollisia lähteitä, sillä E-vitamiinin lähteenä käytetyt öljyt eräällä tavalla kuluttavat itseensä sisältämänsä E-vitamiinin. Kuivamuonien E-vitamiinikoostumuksesta vain puolet on vitamiiniaktiivista ja aidosti se on kuivassa mukana hapettumisenestoaineena (joka on muutoinkin E-vitamiinin luonnollinen tehtävä).

Kun koiralle kuitenkin halutaan E-vitamiinia, eikä ymmärretä lähteä hevosliikkeiden tarjontaa katsomaan ja ihmisten E-vitamiinituotteet ovat aivan liian kalliita, niin vaihtoehdoksi voi tulla Vetcaren pumppupullossa oleva luonnollinen E-vitamiini. Synteettistä ei haluta, koska synteettisyys on huonompi kuin luonnollinen ja huuhaa aiheesta synteettinen ei imeydy, saattaa olla tuttu.

Kun lisäksi Vetcare mielletään nimensä ja mainostuksensa takia osaavaksi ja lähes lääkinnällisiä tuotteita tekeväksi, niin pumppupullo lähtee helposti mukaan. Osaamisen suhteen ainakin markkinoinnin Vetcare hallitsee ja lääkinnällisyyttä on saman verran kuin kaikilla muillakin rehuvalmistajilla.

Myös Vetcaren E-vitamiini on synteettistä, kunnes toisin osoitetaan. En usko hetkeäkään, että sen E-vitamiini on eristetty esim. vehnänalkioöljystä. Tekemällä tehtyä se on, kuten kaikki muutkin. Kyse on E-vitamiinin muodosta.

Nyt yksinkertaistan. E-vitamiinista on muoto, joka toimii elimistössä E-vitamiinina, on siis vitamiiniaktiivista. Sitten on muoto, joka toimii ruuassa antioksidanttina eli säilöö, mutta ei ole syötynä vitamiiniaktiivista. Synteettisiksi kutsutuissa on molempia puolet ja puolet, ja luonnollisiksi kutsutuissa on pelkkää vitamiiniaktiivista.

Ainoa ero noissa kahdessa on annostus. Synteettistä on annettava kaksi kertaa enemmän. Luonnollinen saattaisi siis tulla halvemmaksi, mutta vain, jos sen hinta on alle puolet synteettisen hinnasta - ja näin ei useinkaan ole. Ensinnäkin luonnollisuus terminä myy ja kun myy, niin hinta nousee. Toiseksi luonnollisen valmistaminen on kalliimpaa.

Vetcaren E-vitamiinissa on noin 161 mg E-vitamiinia yhdessä pumppupullon painalluksessa. Jos koiran tarpeeksi lasketaan

- 2 mg/kg, eli ns. ylläpitotarve, niin pumppaus on 80 kg koiralle
- 4 mg/kg, eli ns. rasvaista ruokaa syövien, niin saadaan 40 kg koiralle
- 6 mg/kg, eli ns. kilpailevien tarve, niin pumppuannos on 26 kilolle

Lienee selvä, että Vetcaren E-vitamiini sopii annostuksena mukaan ainoastaan raskasta työtä tekeville keskisuuresta ylöspäin painaville koirille. Kun harrastuskoirilla, rekikoira- ja greyhoundtutkimusten mukaan, 1000 mg E-vitamiinia päivässä alkaa heikentämään suoritusta ja antioksedantti saattaakin kääntyä haitalliseksi pro-oksidantiksi, niin tuota saisi käyttää enintään 6 pumppausta 30 kg kokoluokassa.

Ja nyt päästään taas tylsään aiheeseen eli annossuositukset koirille. Ne harvoin jos koskaan perustuvat yhtään mihinkään. Kuten eivät perustu Vetcarellakaan. He ovat ”suuressa viisaudessaan” suositelleet koirille samaa kuin hevosille. Ymmärrettävää, sillä heidän E-vitamiininsa ei ole tehty koirille, vaan hevosille. Joku talossa on vain keksinyt, että voisihan tuota myydä koirillekin eikä kukaan vaivautunut tekemään annostusta koirille.

Aidosti kyse on varmaan vielä raadollisemmasta asiasta. He eivät kyenneet tekemään annostusta koirille, koska pumppaus antaa liikaa E-vitamiinia. Koirien pumppupullo olisi pitänyt tehdä erikseen ja se olisi ollut liian kallista. Ei tässä koirista piitattu, vaan voitto-osuudesta. Rumemmaksi tekee mainostus, jossa eläinlääkärien statuksella yritetään väittää neliötä palloksi.

Aika harva tuota taitaa hevosillekaan käyttää. 500 ml vastaa muiden valmistajien litraa, mutta on kalliimpaa.

Pumppu itsessään on kohtuullisen siisti, mutta sottaa sekin. Ongelma ei kuitenkaan ole yhtä suuri kuin tavallisimmilla hevosvitamiineilla, jotka valuttavat helpostikin pulloa pitkin. Mutta onko pumppu sellainen asia, josta kannattaa maksaa ekstraa? Se on valintakysymys, mutta minusta ei.

E-vitamiini kokonaan vitamiinina toimivassa muodossa on hyvä, mutta kuitenkin täysin merkityksetön asia.

**Valmistuttajan sivu:**

https://www.vetcare.fi/tuote/vetcare-e-vitamiini
