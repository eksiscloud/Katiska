---
title: "Pellavaöljyisiä väitteitä"
date: 2014-02-25
categories: 
  - "koira"
---

Alan väsyä niin terveys- kuin rehupuolenkin katteettomiin väitteisiin. Niistä on saanut vääntää viime aikoina aika paljon. En tiedä kumpaa ihmettelen enemmän: ihmisten kritiikittömyyttä vai myyjien mielikuvitusta. Osa väitteistä on edes sielläpäin, osa on puhdasta pseudofaktaa ja joukkoon mahtuu melkoinen liuta aivan puhtaita valeita. Tiedän, että kaikilla ei ole riittävästi tietoa ja kokemusta haistaa lennossa pahimmat ylilyönnit, mutta vanha totuus pitää paikkaansa: jos jokin kuulostaa liian hyvältä ollakseen totta, niin se ei ole totta.

<!--more-->

Otetaan esimerkiksi eräs pellavarouhelisä. Valmistaja ja tuote ovat tällä kertaa toissijaisia, koska kyse ei ole vedätyksestä, vaan lähinnä todellisuuden kaunistamisesta. Siis mainoksesta. Mutta mainoksiakin on opittava lukemaan.

Valmistajan myyntisivut eivät kerro mitään faktoja tuotteesta, joten peilataan asiaa vain heidän mainosväittämiensä kautta.

1. _Kehitetty korjaamaan omega 3- ja 6- rasvahappojen epätasapainoa.  
    _Eikä ole. Kyseessä on pellavantuottajan yritys laajentaa asiakaskuntaa. Täysin kannatettavaa, mutta ei liikeideassa 3/6-suhteella mitään roolia ole. Kuten ei ole tuotteessakaan, sillä kasvismaailman omega-6 määrää pitäisi tasapainottaa [kalamaailman omega-3 rasvahapoilla EPA ja DHA](https://www.katiska.eu/tieto/rasvat/omega-3-perusteita/) - joita pellavassa tai kitupellavassa ei ole. Ei yhtään. Ei hitustakaan. Siksi toiseksi ei sen rasvahapposuhdetta ole kehitetty, se tulee luonnostaan.
2. _Parantaa ravintoaineiden sulavuuksia.  
    _Ei paranna. Toki jos sillä saadaan sinnikäs ripuli tasoitettua, niin silloin kylläkin. Mutta ripulin hoitoon kannattaa löytää toiset ratkaisut kuin pellavarouheen käyttö. Pellavan kuitu sen sijaan [heikentää imeytymistä](https://www.katiska.eu/tieto/koira-tieto-ravitsemus/koira-tarve-yleinen/kuitu-lihasta/ "Pellavansiemen"), eikä määrän lisäyksen tarvitse olla sinällään edes suuri.
3. Nimen valinta on aina tuotteistuksessa tärkeää. Camelina kuulostaa toki paremmalta kuin kotimaiset ruistankio tai kitupellava, mutta vaikka se vanha viljelykasvi onkin, niin silti se on rikkaruoho. Eli samaa nimillä säätelyä kuin kreikanherneen kanssa. Jonka oikea nimi on siis sarviapila, tai rohdossarviapila.
4. _camelina-öljy sisältää luonnollisia antioksidantteja, jotka varmistavat säilyvyyden ja toimivuuden.  
    _En löytänyt mistään faktaa kitupellavaöljyn antioksidanttimääristä. Erään humaanipuolen myyjän mukaan E-vitamiinia olisi 7,6 mg/100 g, mutta siitäkään ei selvinnyt, että oliko kyse öljyn omasta vai lisätystä E-vitamiinista. Mutta siinä, että öljykasveissa on E-vitamiinia, ei ole mitään uutta - määrä olisi silti kiva tietää.
5. _Luonnollinen tokoferoli lisättynä takaamaan rasvan imeytymistä.  
    _Miksi lisättyä, kun kitupellavassa piti olla jo  reippaasti antioksidantteja turvaamaan tuoreus, eikä pellavakaan täysin köyhä ole E-vitamiinin suhteen. Syy on selvä: lisättyä tarvitaan, koska öljyjen oma E-vitamiinimäärä ei estä härskiintymistä. Joten pieleen mentiin kerrotuissa syissä. E-vitamiini ei myöskään takaa imeytymistä, eikä vaikuta siihen. Se on säilöntäaine.

Yksi rajan ylittävä väite löytyi. Hyvä, että se oli laitettu koirien osioon, koska ihmisväitteenä ongelmia olisi tullut heti. Eläimillehän saa keksiä mitä tahansa legendaa.

> Riittävä määrä kondroitiinisulfaattia ja omega 3- ja 6- rasvahapot vaikuttavat nivelten hyvinvointiin.

Lause on mielenkiintoinen. Edeltävä virke ja asiayhteys antaa ymmärtää, että pellavarouhe sisältäisi [kondroitiinisulftaattia](https://www.katiska.eu/tieto/koira-nivelet/kondroitiinisulfaatti/) - ja näinhän asia ei ole. Kerrataan vielä, ettei jää epäselväksi. Pellavarouheessa ei ole kondroitiinisulfaattia, josta saattaisi olla hyötyä nivelille. Eikä kondroitiinisulfaattia kannata yksinään ottaa, vaan [glukosamiinin](https://www.katiska.eu/tieto/koira-nivelet/glukosamiini/ "Glukosamiini") kaverina.

Tutkimusten mukaan kalaöljyn omega-3 rasvahapot EPA ja DHA saattavat avustaa nivelien terveydessä. Tuolla ei ole mitään tekemistä pellavarouheen kanssa. Seuraavan kerran kun laitetaan yhtäläisyysmerkit omega-3 ja omega-3 välille, myydään jotain terveyteen vaikuttavaa eikä vaivauduta ennen väitteitä penkomaan miten asia oikeasti olikaan, niin heitän noppaa. Tuloksesta riippuen vedän johtopäätöksen, että onko kyseessä osaamattokuus ja kyvyttömyys, jolloin moista tuotetta ei kannata ostaa, vai onko kyseessä puhdas huijaus, jolloin taaskaan moista tuotetta ei kannata ostaa.

Yrittäkää edes kokeilla joskus voisiko asialla ja faktoilla myydä tuotteita.
