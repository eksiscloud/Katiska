---
title: "Triviaalia greyhoundeista"
date: 2010-02-14
categories: 
  - "koira"
tags: 
  - "greyhound"
---

Netti on täynnä triviaalia tietoa greyhoundeista. Yleensä ne toistavat toisiaan. Eipä yllätys, koska jokainen plagioi toistaan. Hataran muistini mukaan Katiskassa on jo yksi lista greyhoundin tunnusluvuista ja suorituskyvystä. Nyt on toinen. Ei niitä ole koskaan liikaa, koska aina kannattaa mainostaa maailman nopeinta koiraurheilijaa. Lisäksi pienten nyanssien heitto keskustelun lomassa pitää aina vastakumppanin varpaillaan.

<!--more-->  
\- Onnistuin tekemään työni erinomaisesti ja sain kiitoksia  
\- Kiva, mutta tiesitkö, että greyhoundin veri kiertää 30 sekunnin kisassa viitisen kertaa koko elimistön?

Tuo toimii kuin junan vessa.

Keskusteluntappoa mukavampaa kuitenkin olisi, jos treenarit ymmärtävät mitä mikäkin käytännön elämässä tarkoittaa.

Kaikki arvot ovat keskimäärin 30kg terveelle greyhoundille.

## Energiasta

- Kilpailun ensimmäisten 7,5 sekunnin aikana greyhound metabolisoi lähdän vaatiman suunnattoman energian lihaksiin varastoidusta kreatiinista ja glykogeenista ilman happea.
- Greyhound kuluttaa ensimmäisen 3,5 sekunnin aikana kreatiinivarastonsa.
- Edellä mainitun kiihdytysvaiheen aikana greyhound käyttää puolet koko kilpailun vaatimasta energiasta.
- Sprinttieläimet - greyhoundit ja jopa sprintillä kilpailevat laukkahevoset - käyttävät alle minuutin mittaiseen kilpailusuoritukseen vain noin 6 % päivittäisestä energiantarpeesta.
- Greyhoundin lihakset tuottavat 75 - 80 % voimastaan anaerobisesti 30 sekunnin kilpailussa.
- Pitkillä matkoilla tai [coursingin](https://www.katiska.eu/koirakilpailut/muut-kilpailut/coursing/) trialeissa, joissa kesto on yli 40 sekuntia, 80 % kokonaisenergiasta viimeisellä puolella kierroksella tuotetaan hapella aerobisesti.

## Kiihdytyksestä

- Täydellä vauhdilla hyvä early pace koira kiihtyy 70 km/h nopeuteen 30 metrin matkalla. Tähän vaaditaan kuusi laukkaa. Lähes 20 m/s vauhtia pidetään ensimmäiset 250 metriä.
- Gepardi on omaa luokkaansa ja ainoa greyhoundia nopeampi peto. Se kiihdytyttää parhaimmillaan 109 km/h vauhtiin 3-4 laukalla seisovasta lähdöstä.
- Greyhound kykenee 500 metrin kilpailussa ylläpitämään 16,45 m/s keskinopeutta, ja hidastuu maaliviivan jälkeen vauhtiin 14,6 m/s. Täysiverinen laukkahevonen juoksee huippuvauhdilla noin 49 km/h tai 13,6 m/s. 100 metrin ihmissprintteri saavuttaa 40 km/h ja 11 m/s.

## Sydämestä

- Levossa greyhoundin sydän pumppaa minuutissa 200 ml/kg. Greyhoundilla on koirista suurin sydän, minkä vuoksi laukkavauhdissa pumppaus nouseekin jopa yli 1000 ml per kiloon minuutissa. Silloin 30 sekunnin kisassa kierrätetään jopa 15 litraa verta, tai puolet koiran painosta.
- Koko verimäärää kiertää greyhoundin samaisessa 30 sekunnin kilpailussa 4-5 kertaa.
- Kun greyhoundin noin 3,4 litran verimäärä pumpataan ympäri koiran 4-5 kertaa 30 sekunnissa, niin siihen tarvitaan pumppuvoimaa. Siksi greyhoundin sydän on niin suuri. Se on 1,18 - 1,73 % koiran painosta, tai 270 - 515 g 30 kg greyhoundilla. Huippulaukkahevosella sydän on 1,0 - 1,3 % eläimen painosta. Muilla koirilla sydän 0,77 % ja ihmisellä 0,5 % painosta.
- Keskiverto 70 kg ihmisurheilijalla on suunnilleen saman kokoinen sydän kuin 30 kg greyhoundilla, mutta greyhoundin sydän siirtää verta lähes kaksinkertaisella sykkeellä. Täydessä vauhdissa greyhoundin syke on 310 - 340 lyöntiä minuutissa. Ihmisellä se on 170 - 210.
- Kunnossa olevalla greyhoundilla on eniten verta suhteessa ruumiin kokoon, 11,4 %. Laukkahevosella on 10,5 %, ihmissprintterillä 9,5 % ja lemmikkikoiralla 7,2 %.
- Greyhound tuottaa viisi miljoonaa uutta punaista verisolua sekunnissa luuytimessä ja pernassa.
- Treenatussa greyhoundissa on noin kolme litraa verta, josta pyöreät kaksi litraa on punasoluja. Se on noin 6,6 % ruuniinpainosta. Verimäärästä noin 60 % on punasoluja, jota pidettäisiin millä muulla tahansa rodulla huolestuttavan suurena. Laukkahevosella on noin 55 litraa verta, mutta sillä on vain 40 % punasoluja, noin 4,4 % ruumiinpainosta.

## Laukasta

- Täydessä laukassa greyhound on kosketuksissa rataan vain 25 % laukan koko mitasta.
- Suorilla johtava etujalka (yleensä oikea) saa kantaakseen 2,26 kertaa ruumiinpainon osuessaan maahan. Tiukoissa kaarteissa johtava etujalka (vasen) saa kuormakseen viisi kertaa ruumiinpainon. 30 kiloisella greyhoundilla tämä tarkoittaaa 150 kg vääntöä ranteen pieniin luihin.
- Kiihdyttäessään lähtökopeilta greyhound juoksee noin viiden metrin mittaisia laukkasarjoja neljä sekunnissa. Maalisuoralla tahti on pudonnut 3,25:een laukkaan sekunnissa ja jokainen jalka koskettaa maata noin 0,11 sekuntia.
- Laukassa eturaajojen "lentomatka" on 1,23 metriä ja takajalkojen 2,45. Takajalat ovat ilmassa matkana aina noin kaksi kertaa etujalkojen matkan.

## Nivelistä

- Kaarteessa ranteen luut ovat melkoisessa rasituksessa, sillä niihin kohdistuu 500 PSI tai 20000 N/cm2 paine.
- Ranne ja ylipäätään raajojen alemmat rakenteet joutuvat kestämään 150 kg (30 kg koiralla) alaspäin suuntautuvan voiman kaarteissa. Tämä keskipakoisvoiman aiheuttama vääntö syntyy greyhoundin nopeudesta, painosta ja kaarteen säteestä.
- Sivuttaiset voimat vaikuttavat suurimmillaan etujalkaan kaarteen toisessa laukassa. Jos radan pinta on pehmeä tai ei tue tassua, niin ulospäin vääntävät voimat aiheuttavat ylimääräistä rasitusta ranteessa, joka saattaa aiheuttaa loukkaantumisen. Siksi radan pinnan on aina oltava märkä ja tiivis (lanattu), ei koskaan löysä tai pehmeä.
- Rasituksen aiheuttamien vaurioiden korjaantumiseen raajoissa kuluu 7 - 10 päivää. Tämä kannattaa muistaa, kun joku sanoo että koira palautuu suorituksesta samaan tahtiin hengityksen rauhoittumisen myötä, ja että useampi startti päivässä ja jopa viikossa ei ole riski koiralle.

## Hengityksestä ja verenpaineestakin

- 30 sekunnin kilpailussa greyhound vetää sisälleen 60 - 90 litraa ilmaa. Silloin se hengittää 50 - 90 kertaa. Tällä tahdilla saadaan lihaksiston käyttöön 1,5 litraa happea.
- Täydellä vauhdilla laukatessaan verenpaine keuhkon verisuonissa nousee levon seitsemästä elohopeamillimetristä 40 mmHg:en. Se on suunnilleen sama kuin ihmisurheilijan painepiikki, mutta vain kolmasosa laukkahevosesta. Niillä verenpaine nousee 120 mmHg:en, joka vastaa 2,1 PSI:n painetta.
- Greyhoundin lämpötila nousee startissa jopa yli 40 asteen. Alkuperäinen teksti väittää näin: "A greyhound produces around 100Kcals or 100,000 watts of waste heat energy during a 30 second race, sufficient to bring 600mL of tap water to the boil in around 2 minutes.". Koska 100000 wattia on aika paljon (50 2kW:in lämmitintä), niin en edes yritä suomentaa tuota väitettä. Sanotaan vain näin, että hukkalämmön määrä on melkoinen.
- Startin jälkeen menee 30 minuuttia ennen kuin ruuansulatusjärjestelmä alkaa käynnistyä, ja immuunisysteemi toimii vasta 30 - 120 minuutin kuluttua.
