---
title: "Mitä koirakirjoissa ei kerrota: Harmien ja hajuhaittojen ABC"
date: 2019-09-01
categories: 
  - "koira"
tags: 
  - "blogit"
  - "sairaudet"
  - "uloste"
---

Koirakirjat antavat hyvin ruusuisen kuvan niin roduista kuin ylipäätään koiranpidosta. Laitetaan lyhyt aakkoslista koiranpidon huippuhetkistä, joita uudelle omistajalle ei kerrota.

<!--more-->

**A** niinkuin **anaalirauhaset**. Koirilla on peräaukon molemmin puolin rauhaset, jotka saattavat tukkeutua ja alkaa haista. Ne pitää tyhjentää käsin. Toimenpiteeseen on syytä varustautua kumihanskoilla. Erite löyhkää mädälle sillille. Tarvitseeko enempää sanoakaan?

**B** niinkuin **BARF**, jota ei kannata kokeilla kerrostalossa, ellei halua löytää rasvaisia broilerinroippeita matosta ja luita sohvasta. Haisee. Toinen vahva kandidaatti B-kirjaimelle ovat **biohajoavat kakkapussit**, joilla on ikävä taipumus biohajota turhan aikaisin.

**C** niinkuin **Canikur** ja muut oikeasti tehottomat ripulilääkkeet. Jotkut koirat ovat melkein aina ripulilla, mutta nekin jotka eivät ole, kehittävät varmasti ripulin viimeistään pitkillä automatkoilla tai silloin, kun olet töissä. Ripulipaskan poistaminen karvalankamatosta maksaa **mattopesulassa** kuudestakympistä ylöspäin.

**D** niinkuin **debaakkeli**. Enemmän tai vähemmän kiihtynyt mielipiteenvaihto, joka yleensä seuraa muita listalla mainittuja asioita. Debaakkeliin voivat osallistua perheenjäsenet, vastaantulijat, mielipidepalstojen kirjoittajat, toiset koiranomistajat ja tuntemattomat mummot.

**E** niinkuin **esinahan tulehdus**. Uroskoirien omistajille saattaa napsahtaa tällainen nakki (no pun intended), koska koirien esinahan alle kehittyy helposti tulehduksia. Esinahan tulehduksen tunnistaa siitä, että siittimen päästä valuu vihertävää, etovan hajuista eritettä. Tulehdusta hoidetaan tavalla, joka muistuttaa asiaan vihkiytymättömien ihmisten mielestä kovasti koiran runk… masturboimista. Toimenpiteestä ei _ikinä_ ole kuvia koirakirjoissa.

**F** niinkuin **furunkuloosi**. Sitkeä tassutulehdus, joka aiheuttaa koirien tassuihin (tai pahimmassa mahdollisessa skenaariossa vaikkapa peräaukkoon) rakkuloita ja haavaumia. Ihme kyllä tämä vaiva ei aiheuta hajuhaittoja, mutta lääkkeenä käytettävät rasvat leviävät tassuista ympäri kämppää.

**G** niinkuin **gyproc-levy**, josta energisimmät koirayksilöt syövät työpäivän aikana itsensä läpi naapurin puolelle ja aiheuttavat **debaakkelin**.

**H** niinkuin **helminauhapaska**. Ruohoa, narua tai extreme-tapauksissa sukkahousuja syötyään koira paskantaa katkeamatonta ketjua, jossa pökäleet ovat helminauhan lailla kiinni toisissaan. Luonnollisesti ketju jää roikkumaan koiran perseestä, koira saa hepulin ja paska kulkeutuu kaikkialle. Tämä tapahtuu usein julkisella paikalla, ja ketju pitää tietenkin poistaa käsin. Fiksu omistaja pitää mukanaan ylimääräistä kakkapussia poisto-operaatiota varten. H tarkoittaa myös **halitoosia** eli kalmalle löyhkäävää hengitystä, jolla moni koira sulostuttaa huoneilmaa. Katso myös kohta **I**.

**I** niinkuin **ilmavaivat**. Geneven sopimus kieltää kaasuaseet, ja vireillä onkin useita oikeusjuttuja siitä, koskeeko kielto myös koirien pitämistä ihmisasunnoissa.

**J** niinkuin **juoksuaika**. Kaksi kertaa vuodessa narttukoiran omistajat joutuvat katselemaan koiransa takapäähän kiinnittynyttä turvonnutta donitsia. Verta on joka paikassa. Kuten niin moniin muihinkin listan kohtiin, tähänkin liittyy hajuhaittojen uhka.

**K** niinkuin **kuola**. Muita kandidaatteja ovat **karvat**, joita on joka paikassa, sekä **kusi**(katso **V – virtsa**).

**L** niinkuin **latu**. Joka saamarin niemi, notko ja saarelma vedetään Suomessa laduiksi heti tilaisuuden tullen, eikä sinne enää sen jälkeen ole koirakoilla asiaa. Vapaana olevilla koirilla on ikävä tapa löytää tiensä ladulle vaikka umpimetsästä ja käydä siellä **paskalla**, josta usein seuraa **debaakkeli**. Hiihtäjät ja koiranomistajat eivät yleensä tule toimeen keskenään, paitsi että molemmat ryhmät halveksivat koirahiihtäjiä.

**M** niinkuin **mattopesulan alennukset**. Artikkeliuvassa Lempi poseeraa useaan kertaan pesulassa vierailleella karvalankamatollamme. Vinkki kaikille uusille koira ja karvalankamatto -yhdistelmän omistajille: kannattaa kysyä pesulasta könttäalennusta heti, kun pentu tulee kotiin. Muita vaihtoehtoja: **molo**, jonka vuoksi uroskoirista on usein hankala löytää soveliaita kuvia joulukortteihin, tai **madot**, joiden potentiaalista enemmän kohdassa **sisäloiset**.

**N** niinkuin **nylkytys**. Uroskoirat nyt vain ovat ällöttävämpiä kuin nartut. Tuttavaperheen kääpipinseriltä piti takavarikoida sille vartavasten annettu panotyyny, kun koira nylkytti hullunkiilto silmissä vehkeensä vereslihalle. Tähän liittyy myös vaihtoehtoinen S-kirjain eli **siemenneste** väärissä paikoissa kuten sohvissa ja matoissa, mutta asiasta harvoin keskustellaan sivistyneessä seurassa.

**O** niinkuin **oksennus**. Sitä riittää, ja kuten useimmat listan asiat, se haisee. Tutustu myös oksennuksen ja matojen yhdistelmään kohdassa **S – sisäloiset**.

**P** niinkuin **paska**. Ehtymätön luonnonvara. Haisee. Kahden koiranomistajan keskustelu kääntyy vääjäämättä ennemmin tai myöhemmin paskaan: minkä väristä, kuinka kiinteää, koska sitä viimeksi tuli ja minkä verran. Paska herättää kuitenkin kiihtymystä paitsi yleisönosastoilla keväisin niin myös koiranomistajissa silloin, kun metsästä löytyy paskaa, joka ei olekaan omaa tuotantoa. Esimerkiksi raksamiehen paska on monien koirien mielestä kerrassaan voittamaton gourmet-herkku. Talvisin raksamiehen paskan korvaa hiihtäjän paska. Jos koira syö kumpaakaan, seuraa yleensä **debaakkeli**. P voi myös tarkoittaa **punkkia**, joiden takia ei kannata nukkua kesäisin koiran kanssa samassa sängyssä, tai **paskatanssia**, joka on eräänlainen koiran nopeatempoinen rituaalitanssi, joka edeltää **ulostamista**.

**Q** niinkuin quart. Tilavuusyksikkö=1,136 litraa, joka on minimimäärä oksennusta tai löysää, limaista ulostetta matolla silloin, kun sitä vähiten osaa odottaa. Matosta ohi menneen eritteen määrä on aina enintään neljännesquart. (Q-kirjainta ehdotti terhi.)

**R** niinkuin **ruskaa pakkasella**. Ns. ruskaa pakkasella -tilanne syntyy, kun koirankakkapussissa on reikä, jota omistaja ei ole huomannut ajoissa, tai omistaja on erehtynyt käyttämään **biohajoavaa pussia**. Bubbling under: **rapa**, jota pitkäkarvaiset koirat kantavat sisään kilokaupalla, sekä **ruvet**, joita etenkin vinttikoirilla on jatkuvasti.

**S** niinkuin **sisäloiset**. Mikään ei kohota iloisen perhejuhlan tunnelmaa enempää kuin yllättäen matolle oksennettu vyyhti eläviä, vääntelehtiviä heisimatoja.

**T** niinkuin **turpakäräjät**. **Debaakkelin** äärimmäinen muoto. Vaihtoehtoisia valintoja: T niinkuin **tiputtelu** (ei kannata edes kysyä), T niinkuin **tulehdus**, T niinkuin **täystuho**.

**U** niinkuin **uloste**. Koska ulostetta on jo käsitelty, U voi tarkoittaa myös **ummetusta**, jonka kotihoitoon tarvitaan joskus kumihanskat ja rohkeata mielenlaatua.

**V** niinkuin **virtsa**. Riittoisaa ja haisevaa. Tästä on ihan oma [blogikirjoituskin](https://rantahiekkaa.wordpress.com/2011/02/11/sisasiisteys/). V tarkoittaa teemaan sopivasti myös **virtsankarkailua** (steriloitujen narttujen ja vanhojen koirien vaiva).

**Y** niinkuin **yskös**. Moni koiraton ei uskokaan, mitä kaikkea koirat voivat yskäistä pihalle. Mikään ei herätä koiranomistajaa nopeammin kuin olohuoneesta kuuluva vaimea kakomisen ääni. Ylenanto eli o**ksennus** alkaa tietysti myös Y-kirjaimella.

**Zzzzzz** niinkuin kovaääninen kuorsaus joka herättää koko huushollin. (Z-kirjaimen keksi Berry.)

**Ä** niinkuin **ÄÄÄÄP!!!** Kätevä yleiskielto tilanteisiin, jossa EI! tuntuu liian laimealta. Yleensä käytetään **yskösten**, väärässä paikassa suoritetun **paskatanssin** tai **övereiden** vetämisen keskeyttämiseen.

**Ö** niinkuin **överit**. Nimitys tilanteelle, jossa koira on päässyt käsiksi 25 kilon kuivamuonasäkkiin omistajan huomaamatta. Övereistä voi seurata yksi tai useampia tällä listalla mainituista asioista.

Kuten näkyy, vaikeat kirjaimet törkeästi ohitettu. Jos keksit hyvän puuttuvalla kirjaimella alkavan ällötyksen, ehdota sitä kommentissa ja lupaan lisätä sen krediittien kera. Lisää vaihtoehtoisia aakkosia [löytyy kommenteista](https://rantahiekkaa.wordpress.com/2011/02/24/harmien-ja-hajuhaittojen-abc/#comments) – kiitokset kaikille kuvottavia ehdotuksia keksineille, ja lisää saa toki ehdottaa.
