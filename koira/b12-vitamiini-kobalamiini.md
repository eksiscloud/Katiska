---
title: "B12-vitamiini (kobalamiini)"
date: 2019-03-12
categories: 
  - "koira"
tags: 
  - "anemia"
  - "annostus"
  - "b-vitamiinit"
  - "b12-vitamiini"
  - "haima-vajaatoiminta"
  - "infokortti"
  - "lisaravinteet"
  - "translated"
  - "vitamiinit"
---

Kobalamiini on monimutkaisin vitamiini ja ainoa, jota koira saa vain liharuuista. Jokainen kasvipohjainen B12\-vitamiinin muoto on kobalamiinin antagonisti eli vastavaikuttaja tai estäjä. Niitä kutsutaan myös nimellä pseudo-B12\-vitamiini.

<!--more-->

Kobalamiini on välttämätön verisolujen, valkosolujen ja hermosolujen synnylle sekä kehon omalle [foliinihapon](https://www.katiska.eu/tieto/b-vitamiinit/foolihappo/) muodostumiselle. B12\-vitamiinin puutos on harvinainen, mutta ei poikkeuksellinen, ja liittyy usein ruuansulatushäiriöihin tai [haiman sairauksiin](https://www.katiska.eu/tieto/koira-sairaus-elimet/sairas-haima-koiran-haimatulehdus/).

**Tärkeimmät vaikutukset**

- tarvitaan uusiutuvien solujen kuten valko-, puna- ja hermosolujen valmistukseen
- osallistuu homokysteiinin muutokseen [metioniiniksi](https://www.katiska.eu/tieto/aminohapot/metioniini/)
- mukana haaraketjuisten aminohappojen (BCAA) kataboliassa

**Tärkein saantitie**

- liha ja elimet
- kala

**Tarve**

- NRC: 1,15 µg/kgME
- FEDIAF: 3,5 µg/100 gKA

B12\-vitamiini on vesiliukoinen, mutta se tarvitsee silti oman kuljettajansa päästäkseen suolen seinämän läpi. Koiralla haima erittää sisäistä tekijää, joka on proteiini, joka liittyy B12\-vitamiiniin. Ihmisillä sisäinen tekijä erittyy vatsalaukusta, mutta koirilla vatsan erittämä sisäinen tekijä on merkityksetön. Kissoilla sisäinen tekijä erittyy vain haimasta. Tuo kompleksi siirtyy suoliston seinämän läpi ohutsuolen loppupäässä.

Koska B12\-vitamiini ei yksinään kykene imeytymään, niin syy puutteeseen silloin kun ravinnosta B12\-vitamiinia kuitenkin saadaan riittävästi, on sisäisen tekijän puuttuminen. Toinen tärkeä syy on suolistotulehdukset.

Koiralla yleisin syy tähän on haiman vajaatoiminta tai krooninen [haimatulehdus](https://www.katiska.eu/tieto/koira-sairaus-elimet/sairas-haima-koiran-haimatulehdus/). Myös pitkään kestänyt leveän heisimadon eli lapamadon tartunta aiheuttaa B12\-vitamiini puutteen, koska [leveä heisimato](https://www.katiska.eu/terveys/lapamato/) käyttää tehokkaasti hyväkseen suolessa olevaa ruokasulaa.

Jos käytetään paljon kasvikunnan tuotteita, ja lihaa tai sisäelimiä annetaan liian vähän, niin syntyy myös B12\-vitamiinin puutos. Kasveista saatava B12\-vitamiinin muunnos kiinnittyy myös sisäiseen tekijään estäen eläinperäisen B12\-vitamiinin, mutta se ei ole elimistössä biologisesti aktiivinen. Vegaanius ei ole koirilla yleistä, mutta on valitettavasti lisääntymään päin. Jos omistaja ei huolehdi koiransa B12\-vitamiinin saannista kuten omastaan, niin ajan myötä syntyy puutos.

Edelleen törmää käsitykseen, että merilevästä, iduista ja tempestä saataisiin aktiivista B12\-vitamiinia, mutta se ei pidä paikkaansa. Ainoa ulkopuolelta lihatuotteiden ja bakteeritoiminnan saatava B12-vitamiinin lähde on nori-merilevä, mutta jos se kuivataan, niin B12\-vitamiini tuhoutuu.

B12\-puutos syntyy hitaasti, sillä siitä on vesiliukoisuudestaan huolimatta pitkäkestoiset varastot, johtuen osaltaan sen hitaasta aineenvaihdunnasta. Ihmisillä B12\-vitamiinia on varastoituneena 1 - 2 vuodeksi, joskus jopa neljäksi vuodeksi. Koirien varastoiden kestosta ei ole varmaa tietoa, mutta luultavasti puhutaan kuitenkin alle vuoden ajanjaksosta johtuen koiran ylipäätään nopeammasta aineenvaihdunnasta. Tätä tukee se kuinka nopeasti koira kehittää puutosoireita esimerkiksi haimaongelmien myötä.

B12\-vitamiinin puutoksen selvin oire on perniöösi [anemia](https://www.katiska.eu/terveys/terveys-yleinen/anemia/), koska uusia punasoluja ei synny kunnolla eikä riittävästi. Ihmisillä harvinaisempia oireita ovat olleet lihasheikkous, hedelmättömyys ja ihon liikapigmentoituminen. Pitkäaikaisen puutoksen pahimmat ongelmat esimerkiksi hermostossa eivät parane, vaikka saanti palautuisikin.

B12-vitamiinia tarvitaan myös homokysteenin muuttumisessa [metioniiniksi](https://www.katiska.eu/tieto/aminohapot/metioniini/). Se osallistuu muutoinkin proteiinien aineenvaihduntaan, sillä ilman B12-vitamiinia haaraketjuisten (BCAA) aminohappojen purku, katabolia, ei onnistu.

Jos epäillään B12\-vitamiinin puutosta, niin se on selvitettävissä verikokeella.
