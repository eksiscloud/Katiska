---
title: "Roayl Canin Starter"
date: 2019-03-04
categories: 
  - "koira"
tags: 
  - "ikakausiruuat"
  - "korjattava"
  - "kuivamuona"
  - "tuotearvostelut"
---

Royal Caninin Starter-sarja on suunniteltu tiineille ja imettäville emille sekä pikkupentujen ensimmäiseksi ruuaksi. Mutta se on harkitsemisen arvoinen kuivamuona kaikille, jotka tarvitsevat korkeaa energiaa ja hyvää sulavuutta.

<!--more-->

Royal Canin Starteria myydään kaikille kokoluokille. Ruoka on koko ajan sama, mutta pellettikoko erilainen. Kun minien ruoka on suunnilleen samanlaista kuin riisimurot, niin isompien on kuin cheerios-murot niin kooltaan kuin malliltaankin. Maxien ja giantien välillä ei ole aitoa kokoeroa, mutta giantia ei mistään saakaan.

Aikuiselle koiralle medium on pienin mahdollinen ja silti syöminen saattaa ahneilla olla lähempänä tukehtumista kuin ahmimista. Ruoka kannattaakin antaa joko ns. pitkässä vedessä tai turvotettuna. Paras vaihtoehto on toki 50/50-ruokinta lihan kyytipoikana.

Starterissa on proteiinia 30 % ja rasvaa 22 %, joka tekee siitä aktiiviruuan aikuisten käytössä. Aikaisemmin RC oli hyvinkin avoin ruokien ravintosisältöjen kanssa, mutta sittemmin tuulet muuttivat suuntaa ja avoimuus on pelkkä kaunis muisto vain. Nykyään ei kerrota edes kalsiumin määrää.

Ruoka on hyvin tyypillinen kanariisi, jota on jatkettu nykyään niin muodikkaasti kasvi- ja eläinpohjaisilla hydrolysaateilla. RC aloitti tuon villityksen ja muut ovat sittemmin seuranneet markkinajohtajan perässä. Hydrolysaateissa ei sinänsä ole ongelmaa, koska niissä on hyvä sulavuus ja ne laajentavat raaka-ainepoolia. Mutta siitäkään ei päästä yli eikä ympäri, että tarve niiden käyttöön tulee juurikin perusraaka-aineiden vajaissa proteiinimäärissä, jolloin hydrolysaatit herättävät ikäviä kysymyksiä raaka-aineiden laadusta. Kuitenkin, kuten sanottua: tuo koskee kaikkia brändejä nykyään.

Royal Caninia arvostellaan monesta. Osa kritiikistä on aiheellista, mutta melkoinen osa on pelkästään kuluttajien täysin omituista tarvetta puolustaa veressä päin ja hampaat irvessä itse käyttämäänsä ruokaa. Royal Canilla on kuitenkin pitkä historia sekä vahva osaaminen, suunnittelufasiliteetteja myöten, ruokien valmistuksessa ja se näkyy vahvimmin pikkupentujen Starterissa ja hieman iäkkäämpien Puppyssä. RC:llä tiedetään, ehkä muita paremmin, että jos asiakas pettyy penturuokaan, niin hän ei koskaan-ikinä-milloinkaan enää osta toiste sen brändin mitään ruokia. Siksi Starterissa on erinomainen sulavuus ja korkea hyödynnetävyys.

Se on laadukas kuivamuona.

Hinta on hinnakkaimpien keskiluokkaa, mutta jos omistaa sopivan asiakaskortin ja saa muita rabatteja, niin hinta laskee siedettäväksi. Me maksamme Mustin & Mirrin kanta-asiakkaina kasvattaja-alella hieman päälle 50 euroa 15 kilon säkistä, joka siedettävää varsinkin lihan kanssa käytettynä.

**Royal Canin tuotesivu:**

[https://www.royalcanin.fi/tuotteet/tuotteet/koirien-ruoat-erikoisliikkeissae/size-health-nutrition/maxi-26-44-kg/maxi-starter](https://www.royalcanin.fi/tuotteet/tuotteet/koirien-ruoat-erikoisliikkeissae/size-health-nutrition/maxi-26-44-kg/maxi-starter)
