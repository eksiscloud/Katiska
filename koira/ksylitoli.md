---
title: "Ksylitoli"
date: 2010-01-14
categories: 
  - "koira"
---

**Ksylitolia** ei saa antaa koiralle. Se on alkoholi ja myrkkyä koiralle. Vaikka sitä käytetään makeutusaineena, ja sitä on sanottu _koivusokeriksi_, niin kemialliselta koostumukseltaan se on alkoholi (C5H12O5), ei sokeri. Ksylitolia ei löydy luonnosta ja jos koira syä koivusta valutettua mahlaa, niin se ei saa ksylitolia. Ksylitoli valmistetaan teollisesti jalostamalla ksyleenistä.

<!--more-->

Ihmiset ostavat matkoiltaan, laivareissuiltaan jne. suuria määriä ksylitoli-purukumia hoitaakseen hampaitaan. Erittäin suositeltavaa kansantalouden ja -terveyden suhteen, mutta ei koirille. Laatikkoa ei saa unohtaa koirien ulottuville, koska sen makea haju ja maku houkuttelee koiraa.

Ksylitoli laskee veriarvoja ja nostaa insuliinin määrää veressä, glukoosiin verrattuna jopa 6-8 enemmän, ja johtaa hypoglykemiaan eli liian alhaiseen veren sokeritasoon. Pahimmillaan koira voi menehtyä ksylitoliin. Kuolemantapaukset, tai terveysongelmissa maksavauriot, eivät kuitenkaan koskaan synny pienestä määrästä ksylitolia. Joten jos koira syö yhden tai muutaman ksylitolipurukumin tai -pastillin, niin se on riski pienillä koirilla. Surkeat tapaturmat ovat syntyneet, kun koira on ryöstänyt ison pussillisen.

Koiran oireilu ja sairastuminen riippuu monesta eri asiasta, kuten koiran koosta, painosta, iästä ja yleiskunnosta. Oireina ovat oksentelu, väsymys, tärinä ja kouristelu. Pahimmillaan koira voi joutua shokkiin, joka saattaa johtaa koomaan ja kuolemaan.

Yleisesti ilmoitetaan myrkytysrajaksi 1 g/kgEP. Tuota pienemmätkin määrät voivat kuitenkin aiheuttaa ongelmia. Yleensä eräänlaisiksi ongelmarajoiriksi lasketaan koiralle:

- 10 mg/kg vaikuttaa verensokeriin mitattavasti; todella harvat saavat mitään varsinaisia ongelmia ja jos tuo määrää saadaan vaikka vitamiinipilleristä ruuan mukana annosteltuna, niin syöminen ikäänkuin kumoaa ksylitolin vaikutuksen nostaessaan verensokeria
- 100 mg/kg laskee verensokerin liian alhaiseksi; useimmat koirat eivät kuitenkaan tarvitse varsinaista lääkärin hoitoa, vaan kotona tehty ensiapu riittää
- 500 mg/kg aiheuttaa vakavan maksavaurioriskin; osalla nousee vain maksa-arvot, jotka palautuvat ajan myötä, mutta osalle jää elinikäinen ongelma - ongelma on siinä, että yhden tutkimuksen mukaan yli 60 % vakavan maksavaurion saaneista kuolee hoidosta huolimatta

Ensiapuna oksennetaan viimeistään 15 - 20 minuutin kuluessa ksylitolin syömisestä. Myöhemmin oksettamisesta ei ole hyötyä. Oksennuttamisen jälkeen annetaan sokeria annoksella 3 g/painokilo eli 1 rkl/5 kg puolen tunnin välein. Mikäli koira on tajuton tai muutoin kykenemätön nielemään, niin hunajan siveleminen ikeniin ja suun limakalvoihin saattaa auttaa.

Muista ottaa yhteyttä eläinlääkäriin.

Ksylitolin vaarallisuudesta on informoitu koiranomistajia tehokkaasti, ja se on johtanut määrättyihin ylilyönteihin. Ihmistem vitamiinituotteita käytetään paljon ja niissä on usein ksylitolia, varsinkin puru- ja imeskelytableteissa.  Siksi useat koiranomistajat eivät uskalla enää käyttää niitä ksylitolin takia. On kuitenkin muistettava, että annostusmäärät ovat niin pieniä, että noilla tuotteilla ei päästä edes lähelle varsinaista 100 mg/kg riskirajaa. Ne ovat siis täysin turvallisia käyttää, ksylitolista huolimatta - purkki on toki säilytettävä visusti poissa koiran ulottuvilta.
