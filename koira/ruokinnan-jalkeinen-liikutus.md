---
title: "Ruokinnan jälkeinen liikutus"
date: 2012-06-22
categories: 
  - "koira"
tags: 
  - "kiertyminen"
  - "rasitus"
  - "vatsa"
---

Väitetään, että ei ole olemassa tyhmiä kysymyksiä. On olemassa vain tyhmiä vastauksia. Tuo on puutaheinää, ja jokainen tietää sen. Tyhmiä kysymyksiä on olemassa, meistä jokainen on törmännyt moisiin. Itse olen jopa onnistunut tekemään tyhmiä kysymyksiä. Useitakin.

<!--more-->

Kategoriaan tyhmät kysymykset eivät kuulu perusasioiden utelut tai uusien asioiden opettelu. Tyhmissä kysymyksissä kysytään samaa asiaa tuhannetta kertaa. Tietenkään jokainen ei kykene omaksumaan asioita samalla tahdilla, ja jotain aina unohtuukin. Kieliä opiskellessa uutta sanaa olisi käytettävä seitsemisen kertaa järkevässä asiayhteydessä ennen kuin se alkaa uppoamaan tajuntaan. Silti jossain menee raja.

Tyhmiä kysymyksiä ovat myös sellaiset, joiden vastauksen voi olettaa kuuluvan normaaliin yleissivistykseen. Nouseeko aurinko idästä vai lännestä on tyhmä kysymys. Sen sijaan että miksi aurinko ei nousekaan karttaidästä, vaikka niin sanotaankin, taasen ei ole tyhmä kysymys. Toki tuohon vaikuttaa kysyjän ikä ja elämänkokemus, joten 10v lapsen kysymys saattaa olla fiksu, mutta 50v esittämänä jo puhtaasti sarjaa tyhmät, jopa typerät kysymykset.

Yhtä asiaa kysytään nettimaailman turuilla ja toreilla säännönmukaisesti. Kuinka pian ruokinnan jälkeen koiran saa viedä lenkille tai juoksureissulle. Anteeksi vain, mutta tämä on puhtaasti tasoa tyhmät kysymykset. Jokaisen täysivaltaisen aikuisen, ja nuoremmankin, voi olettaa tietävän millaista on liikkua vatsa täynnä. Lapselta tuo on fiksu kysymys, koska se kertoo hänen pohtineen asiaa, joka ei sinällään kuulu vielä hänen kokemuspiiriinsä. Lapsiahan ei syöminen hidasta - tietokoneet kylläkin.

Tuon saman asian voi muotoilla toisin, jolloin siitä tuleekin hyvä kysymys: _miksi_ koiraa ei saa liikuttaa kahteen tuntiin syömisen jälkeen.

Rasittava liikunta on aina typerä idea syömisen jälkeen. Paitsi että se raskasta, niin ruuansulatuksen ollessa täydessä vauhdissa verenkierto on keskittynyt ruuansulatuselimistön palvelemiseen - ei lihaksiston. Kun tiedetään, että ruuansulatus kestää ruuasta ja mittaustavasta riippuen jotain kuudesta tunnista puoleen vuorokauteen, ja pelkästään vatsalaukun tyhjenemiseen menee tunteja, niin ei se kahden tunnin odottelu mitään pelasta.

Koiraa liikutetaan rasittavasti aina vatsa tyhjänä, mieluiten einen nälkäisenä eli ei koskaan ruokailun jälkeen.

Sen sijaan ulkoilu on sallittua heti ruokinnan jälkeen. Usein jopa suositeltavaa. Oletteko koskaan kuullut kenenkään murehtivan kahden tunnin aikaväliä pentujen kanssa? Ne heitetään ulos heti syömisen jälkeen, koska silloin selviää vähemmällä siivoamisella.

Koira ruokitaan siis rasituksen jälkeen. Mieluiten tunnista kahteen työn jälkeen. Siinä vaiheessa elimistö on palautunut normaalimpaan tilaan ja verenkierron painopiste voidaan siirtää lihaksistosta vatsalaukun, suoliston ja sisäelimien ympärille. Samaten tuossa vaiheessa keho vaatii proteiineja ja energiaa palautumiseen.

Jos vieläkin epäilyttää, niin syö itse oma kupusi täyteen, odota pari tuntia ja tempaise 400-800 m täysillä tai varttimaratooni, Keskustellaan siinä vaiheessa uudestaan, että riittikö kaksi tuntia odotusaikaa.
