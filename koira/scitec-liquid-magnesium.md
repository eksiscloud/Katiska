---
title: "Scitec Liquid Magnesium"
date: 2019-03-11
categories: 
  - "koira"
tags: 
  - "kramppi"
  - "lisaravinteet"
  - "magnesium"
  - "mineraali"
  - "tuotearvostelut"
---

Magnesiumeja on jonkun verrankin markkinoilla. Osa on hyödyttömiä oksideja, osa taasen parempaa A-luokkaa olevaa sitraattia. Nestemäinen magnesium maistuu hyvältä ja jopa toimii.

<!--more-->

Olen kokeillut useita eri magnesiumtuotteita niin itselleni kuin koirillekin. Koirilla kyse on rasituksen mukanaan tuomasta kasvaneesta kysynnästä niin lihasten toiminnan kuin [kramppienkin](https://www.katiska.eu/tieto/loukkaantumiset-ja-vammat/krampit/) ehkäisyssä. Jumiutuville koirille [magnesium](https://www.katiska.eu/tieto/koira-tarve-mineraali/magnesium/) on yksi peruslisistä, mutta tokikaan sen vaje ei ole todellakaan ainoa syy heikkoon lihastonukseen. Itse tarvitsen magnesiumia kahteen syyhyn. Yksi on sama kuin koirilla: krampit, jotka myös suonenvetona tunnetaan. [Kalium](https://www.katiska.eu/tieto/koira-tarve-mineraali/kalium/) auttaa kylläkin hivenen paremmin ja vaikka perussyy on omat jumit huonosta työasennosta johtuenja siitä aiheutuvat ongelmat mm. lihaskalvoissa, niin silti myös säännöllisemmin otettu magnesiumbuusti on auttanut. Toinen on levottomat jalat ja siihen magnesium todellakin auttaa.

Kun löydän tuotteen, jota voin käyttää itse ja annostella koirien kippoon, niin asia alkaa olla paketissa. Liquid Magnesium on sellainen.

Litran pullo, jossa on magnesiumia

-  250 mg/25 ml
- 10 mg/ml (eli noin grammassa)

Se ei siis ole vahvimmasta päästä, kuten nesteet eivät koskaan ole. On aivan eri asia pakata 100 prosenttista jauhetta kuin toimittaa se liuoksena. Jauheiden etu on tietysti mahdollisuus isompiin annoksiin, mutta se koskee vain suurkuluttajia. Toki grammahinta on usein edullisempi kuin laimeammissa sekoituksissa. Mutta valmiin seoksen etu on sen helppoudessa. Korkki auki, kulautus ääntä kohti ja taas mennään.

Scitec Liquid Magnesiumin huomattavan vahva plussapuoli tulee sen mausta. Ananas-appelsiini on ainoa yhdistelmä, joka peittää keinomakeutusaineiden tympeän maun. Joten paitsi että se antaa magnesiumia, niin se maistuu hyvältä.

Magnesium on sitraattina, joka on ehdoton vaatimus laadukkaissa magnesiumtuotteissa. Imeytyminen on tehoikkainta, ja se on tärkeää, koska muutoin magnesium saattaa laittaa suolistoon epätoivottua vipinää. Halvimmat tuotteet, varsinkin päivittäistavarakaupoissa, ovat magnesiumoksidia, joka imeytyy erittäin huonosti ja kelpaa vain ummetuslääkkeeksi.

Litku antaa kaupan päälle ,myös C-vitamiinia 120 mg/25 ml, mutta se on aidosti merkityksetöntä, varsinkin koirille.

Itse otan sitä aina ryypyn suoraan pullonsuusta (no, minä olen ainoa sitä meillä käyttävä ihminen), joten annos on varmasti vähintään se 25 milliä eli 250 mg magnesiumia. Koirille 30 kg kokoluokassa on suunnilleen sama, joskus enemmän, varsinkin helteellä. Mutta magnesiumia harvemmin käytetään päivittäin, vaan sen käyttö on enemmänkin tukihoidoissa ja palauttamisessa.

Löydät Katiskasta verkkoluennon [Urheilukoiran palauttamisesta](https://www.katiska.eu/tieto/palauttaminen/urheileva-koira-ja-palauttaminen/), jossa on myös käsitelty magnesiumia.

Onko Scitec Liquid Magnesium edullinen? Ei ole, mutta ei se tolkuttoman arvokastakaan ole. Miksi sitten maksaa siitä? Koska se on helppo ja toimiva. Muistinko sanoa, että se lisäksi maistuu hyvältä?

**Myyjän sivut:**

https://sporttimekka.fi/fi/product/scitec-liquid-magnesium-1000-ml-pineapple-orange/728633103904
