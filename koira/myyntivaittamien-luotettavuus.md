---
title: "Myyntiväittämien luotettavuus"
date: 2019-05-20
categories: 
  - "koira"
tags: 
  - "blogit"
  - "markkinointi"
  - "terveysvaite"
---

Tutkimukset ovat ainoa tapa saada tietoa. Tietoa ei ole käyttäjäkokemukset tai muu kokemusasiantijuus. Ihmisten on liian helppo nähdä mitä haluavat ja jättää suurin osa kertomatta. Ei ihmiskunta tuolta osin ole suuremmin kehittynyt keskiajalta, sillä se mitä luullaan nähdyn ja kuvitellaan tapahtuneen, on Ainoa Oikea Asia™ .

<!--more-->

Tämä tulee vastaan aina ja poikkeuksetta uskomushoitojen kohdalla. Termi on virallisemman yhteiskunnan tarvetta olla neutraali ja kohtelias. Aidostihan pitäisi puhua huijauksista. Kun rahaa vedätetään nigerialaisilla, niin ei kukaan puhu uskomustaloudesta eikä uhreja - edes silloin kun he kivenkovaan uskovat vielä joskus saavansa miljoonansa - kutsuta positiivisiksi käyttäjäkokemuksiksi, joilla perustellaan pyramidin tai Nigerian prinssin perinnön aitous.

![](images/BDAB45C1-7825-4134-B22D-B5B0506FA408.png)

## Usko on horjumaton

Kun plasebovaikutus on esimerkiksi 10 prosenttia jollain huuhaalisällä, vaikkapa [munkinpippurilla](https://www.katiska.eu/tieto/podcastit-vlog/61-munkkistrogeeni/) tai vadelmalla estrogeenin estäjänä, niin se tarkoittaa, että nartun [valeraskauksissa](https://www.katiska.eu/tieto/koira-terveys-narttu/valeraskaus/), joka ei siis ole edes sairaus, vaan normaali tila, 500 000 tuhannesta nartusta

- 50 000 nartun omistajat ovat nähneet tuloksia, joita muut eivät kykene havaitsemaan
- 450 000 narttua ei ole saanut lievennystä edes omistajan mielestä

Silti osa noista 50 tuhannen omistajista kokee olevansa enemmän oikeassa kuin ne 450 000 omistajaa.

Entä kun kyse on aidosti vakavista asioista, sairauksista? Plasebo ei vaikuta koiraan, [plasebo vaikuttaa omistajaan](https://www.katiska.eu/tieto/itsehoito/plaseboa-koirille/), joka päättää koiran hoidosta - ja tuo on se todella huolestuttava asia.

Ennen foorumit ja nykyään Facebookin ryhmät antoivat vahvistusharhaa. Katiskan [facebook-ryhmässä](https://www.facebook.com/groups/katiska/) on tätä kirjoitettaessa hieman vajaa 23 000 jäsentä. Heistä maksimissaan sata on ylipäätään aktiivisia - se on noin 0,4 prosenttia. Tuo suhde kannattaa pitää mielessä.

Jos siellä pompsahtaa syötteeseen ketjuvaikka koiran epilepsiasta, niin hetken kuluttua neuvotaan mäkikuismaa tai [hapankaalia](https://www.katiska.eu/tieto/kuidut-yrtit-ja-levat/hapankaali/).

### Ane vie taivaaseen

Pari kommenttia lisää ja löytyy kaupalliset linkit jonkun Tolosen suosittelemiin E-Epaan, karnosiiniin tai mangaaniin - juuri tuon firman valmisteina. Sitten hyökkää Effe Balance väitteet oikeasta omega-6 ja omega-3 suhteista - jotka yllättäen ovat ravinnosta riippumatta kuin heidän ZinZinolta alihankintana ostettu ruokaöljy. Eikä unohdeta viimeistä korttia: [ketoosi](https://www.katiska.eu/tieto/energia/ketoosi/), joka on syytä tehdä Neun lihajalosteilla.

Ensimmäisen aallon väitteillä ei ole mitään tekoa tämän todellisuuden kanssa. Ne ovat jostain vaihtoehtoisesta ulottuvuudesta lähtöisin. Toisen aallon kaupalliset suositukset taasen perustuvat harkittuun sumuttamiseen etäisesti ja heikosti asiaan liittyviin väitteisiin. Pidän näitä pahimpana. Hörhöt saarnaavat ufojuttuja ja jos joku peruskoulun selvittänyt niihin uskoo, niin se on aika voivoi - koiran takia voivottelen. Sen sijaan tutkimuksilla kikkailevat tekevät harkittua työtä maksimoidessaan voittojaan. Edelleenkään Big Pharma ei ole uhka. Big Herb on se mitä on syytä vältellä.

### Vain vakuuttuneet ovat äänessä

Hyvinä kokemuksina mikään noista ei kestä ryhmäkeskusteluissa. Ensinnäkin äänessa ovat aktiivisimmin he, jotka uskovat saaneensa apua. Eivät negatiiviset kokeilut julki tule. Ainoastaan he, joilla on motiivi, ovat äänessä. Samalla unohtuu sellaiset pikkujutut, kuten että epilepsiakohtausten määrät ja rytmi muuttuvat koko ajan. Lääkitystäkään ei muisteta kertoa. Ja taatusti ei tulla ilmoittamaan, että Effektristä, mhb-karpista tai e-epasta huolimatta koira jouduttiin lopettamaan pahentuneiden kohtausten takia - mutta ollaan myöhemmin kylläkin äänessä kertomassa kuinka hyvin nuo ihmeaineet toimivat kohtausten välissä.

Tuo vertaus sopii aivan kaikkiin terveyskysymyksiin aivan kaikkien vedätyslisien suhteen.

## Maailmaa kannattaa seurata

Seuraan huomattavan paljon tutkimuksia. Jos teette samaa, niin käyttäkää jotain RSS-lukijaa, muuten urakka on mahdoton. Itse olen tykästynyt [Newsifyyn](https://newsify.co/). Ja koska kaikkea mielenkiintoista ei ehdi lukemaan, niin linkkien tallentamisessa kannattaa käyttää jotain apuohjelmaa, eikä bookmarkkaaminen ole sellainen. Omassa käytössä [Pocket](https://getpocket.com/) on ollut näppärin.

Se, että tavallisen harrastajan ei ehkä kannata nähdä noin paljon vaivaa, on oma asiansa. Mutta jokaisen, joka tekee työtä koirien ravitsemuksen, ravinnon, lisien, terveyden tai lihashuollon kanssa, on nähtävä tuo vaiva. Sitä kutsutaan myös ammattitaidon kehittämiseksi ja ylläpitämiseksi. Jos sitä ei tee, niin mistä asiakas sitten maksaa? Ollaan äkkiä samassa tilanteessa kuin lisäravinnevedättäjien kanssa; ei kerrota sitä mistä on asiakkaalle apua ja hyötyä, vaan mistä saa parhaimman katteen niin, että asiakkaalle kerrotaan mitä hän haluaa kuulla. Siksi pidän Katiskan kouluttamilla [ravintokouluttajilla](https://store.katiska.info/tuote/ravintokouluttaja/) sekä [koirien ravintoneuvojilla](https://www.katiska.eu/tuote/ravintokouluttaja/) perusvaatimuksena omaehtoista ja jatkuvaa tiedon metsästystä.

Toki tuossa on vaarana, että sortuu vain omaan kuplaan ja keskittyy niihin juttuihin, jotka vahvistavat omaa näkemystä. Mutta se, että pitää itseään kuosissa, on myös osa ammattitaitoa.

### Bisnesjulkaisujen rivien väli

Myös itse bisnestä on syytä seurata. Siksi minulla on tutkimusjulkaisujen lisäksi seurannassa useita alaan muutoin liittyviä julkaisuja. Tietää missä mennään, mitä on tulossa markkinoille ja millä väitteillä. Se, että nuo julkaisut sortuvat aivan samoihin ylilyönteihin ja aitojen alituksiin kuin kauppiaatkin, on itsestäänselvyys: julkaisut promoavat ja uutisoivat nimenomaan heidän alaansa.

Yksi seuraamisen arvoinen on [Nutra Ingredients USA](https://www.nutraingredients-usa.com/). Heillä on toinen versio itäisemmille maille, mutta koska sisältö on vahvasti ristikkäistä, ja johonkin on vedettävä raja, koska vuorokaudessa on vain 24 tuntia, niin olen tyytynyt vain jenkkiversioon.

Juttuja on todellakin luettava jalat tiukasti maassa ja lähdekritiikki mielessä. Mutta ne avaavat monia asioita, varsinkin kun lukee hieman horisonttia laajentaen - kuten vaikka että OptiMSM esittää ensin väitteen [MSM](https://www.katiska.eu/tieto/koira-nivelet/msm/):n hyödyllisyydesta urheilulisänä perustuen yhteen iranilaiseen 18 treenamattomalla tehtyyn oksidatiivisen stressin tutkimukseen\[ref\]Nakhostin‐Roohi, B. , Barmaki, S. , Khoshkhahesh, F. and Bohlooli, S. (2011), Effect of chronic supplementation with methylsulfonylmethane on oxidative stress following acute exercise in untrained healthy men. Journal of Pharmacy and Pharmacology, 63: [1290-1294](https://onlinelibrary.wiley.com/doi/abs/10.1111/j.2042-7158.2011.01314.x).\[/ref\] ja vasta markkinointiponnistelujen sekä väittämien jälkeen sponsoroi mahdollista lisätutkimusta\[ref\] Nutra Ingredients USA: [Can MSM make it into sports nutrition?](https://www.nutraingredients-usa.com/Article/2019/03/06/Can-MSM-make-it-into-sports-nutrition) tilanne 20.5.2019\[/ref\] - mahdollisesti siksi, että sitä vasta suunnitellaan.

Nutran saitille ei muuten kannata mennä ilman että JavaScript on päällä. Tyypilliseen vainoharhaiseen tapaan he ovat estäneet tekstin maalauksen ja tarjoavat ilman JS:ää pelkän valkoisen sivun. Kyllä, lisäravinnebisneksessä paranoija on vakiotila - siihen ei varmaan toimivaa apua lisistä löydy.

Kun Nutran sivustolla julkaistaan käytännössä mitä tahansa MSM:stä, niin kyseessä on aina OptiMSM. Kyse on joko siitä, että Bergstom Nutrition lienee ainoa yhdysvaltalainen MSM:n tuottaja ja julkaisu haluaa turvata kotimaista teollisuutta. Luultavampi syy on masentava, mutta alkaa olla arkipäivää - kysykää keneltä tahansa lifestyle-bloggaajalta. Takana on kaupallinen yhteistyö ja MSM-julkaisut ovat perimmältään vain tekstimainoksia. Kyllä, korruptiota on montaa eri astetta ja se, että kirjoitetaan mitä maksaja haluaa ja maksu vaikuttaa tekstiin, on todella yleistä. Näitä ”kaupallisen yhteistyön” bloggauksia löytyy muuten myös koiramaailmastakin ja vain lisääntyvät sitä mukaa kun kauppiaat opettelevat some-markkinoinnin perusteita.

### Kun asia ei kohtaa väitettä

_MSM tekee nimeään tunnetuksi nivelrikossa_ uutisoi Nutra Ingredients vuonna 2007\[ref\]Nutra Ingredients USA: [MSM makes its name known for osteoarthritis](https://www.nutraingredients-usa.com/Article/2007/12/10/MSM-makes-its-name-known-for-osteoarthritis). Tilanne 20.5.2019\[/ref\]. Referoitu tutkimus on tyylipuhdas esimerkki siitä miten lisäravinnemaailma terveysväitteensä rakentaa. Otetaan kuolleilta nivelrustoa petrimaailmaan ja katsotaan miten lisätty MSM vaikutti sytokiinien käyttäytymiseen (ne ovat välittäjäaineita). Koska tulehdusta aiheuttavien sytokiinien aktiivisuus väheni, niin MSM suojaa polven nivelrikolta. Ja näin väittivät myös OptiMSM:n tilaustutkimuksen suorittaneet tutkijatkin.

Paitsi että se ei osoittanut muuta kuin että petrimaljassa kuolleen elimistön solututkimuksessa jotain tapahtui. Tuolla ei ole mitään tekemistä sen kanssa, että syöty MSM jotenkin saataisiin ensin suoliston läpi verenkiertoon, sitten muuttamattomana ohi maksan ja lopuksi nivelrustoon. Mutta eihän moisen anneta uutisointia haitata.

Ja jotta saataisiin tarinalle onnellinen loppu, niin tutkijat kehuvat seuraavaksi selvittävänsä optimaalisen annokset - petrimaljassako? Ottaen huomioon, että glukosamiinitutkimukset väestötasolla kestivät vuosikausia ja kattoivat kymmeniätuhansia ihmisiä, niin välillä ihmetyttää akateemisen maailman taso.

Nutra lopettaa juttunsa pseudofaktaan, tai faktoidiin, kumpaa termiä haluaakaan käyttää. Se on lisäravinnebisneksen yksi suurimpia syntejä, jossa annetaan faktanoloinen väite ilman, että se aidosti on väite. Yleinen suositus on ottaa MSM:ää 1,5 - 6 grammaa päivässä. Paitsi että sellaista suositusta ei ole. Se on MSM-markkinoiden myyntiannostus.

## Epäile, varsinkin positiivisuutta

Kun myyjä esittää minkä tahansa terveydellisen väitteen, niin siihen on  suhtauduttava suurella varovaisuudella. Useimmiten väite on rakennettu samalla tavalla kuin Nutron artikkeli - ohittaen faktat ja tekemällä lennokkaat johtopäätökset. Mutta tuo on täysin laillista.

Aivan samalla tavalla on laillista laittaa mitä tahansa hyväksytyn terveysväitteen ainetta mikroskooppisen vähän ja väittää sen tekevän jotain. Koirien ”funktionaalislääkkeelliset” ruuat ovat kaikille tuttuja ja nivelruuat ovat vain säälittävä esimerkki moisesta täysin laillisesta, mutta koiraa hyödyttämättömästä kikkailusta.

Pyydä aina faktaa väitteille. Jos niitä ei löydy, tai sanotaan

- ruohonjuurimaiseen tapaan salamyhkäisesti, että onhan se näin, mutta typerä kuluttajia suojeleva lainsäädäntö kieltää sanomasta sitä, tai
- että onhan vaikutus yleisesti tiedossa, tai
- että yrtit ovat voimakkaita lääkkeitä ja kansanlääkintä tietää sen

niin sinua ollaan kusettamassa.

Jos saat nipun viitteitä ja tutkimusväitteitä, niin  oletkin vaikeammassa tilanteessa. Jokin Zylkene harrastaa tutkimuspommituksia ja perustavat väitteensä tuloksille, jotka eivät liity mitenkään väitettyyn vaikutukseen. He luottavat siihen, että asiakas ei lue tutkimuksia - ja valitettavasti luotolle on vahvat perusteet. Mutta onhan näitä muitakin alkaen koirien maitohappobakteerimarkkinonnista.

Tavallisen kuluttajan on mahdotonta mennä tutkimusdataa läpi ja ensin yrittää selvittää mitä on tutkittu ja miksi, mitä tulokset oikeasti kertovat ja mikä olisi mahdollisesti vaikuttava annostus. Tämä mahdottomuus on se perusta, mille ravintolisäbisnes vahvimmin perustuu. Tuon ratkaisemiseen ei ole olemassa mitään helppoa tietä. Voit vain kysyä asiasta, ja olla hyvin, hyvin skeptinen.

Ovatko kaikki ravintolisät sitten huijauksia? Eivät ole, mutta niiden markkinonti on hyvin pitkälle sitä. Koska jokainen aikuinen tietää kuinka ylipositiivisia väitteet ovat - miettikää vaikka kosmetiikkamainoksia - niin en jaksa lakata ihmettelemästä miksi ihmiset ne silti vuodesta toiseen nielevät kohon koukkuineen.
