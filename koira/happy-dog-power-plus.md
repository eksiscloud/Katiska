---
title: "Happy Dog Power Plus"
date: 2011-04-22
categories: 
  - "koira"
---

[![fi.happydog.de-2011-4-22-15-42-17](images/fi.happydog.de-2011-4-22-15-42-17.png)](https://www.katiska.eu/wp-content/uploads/2011/04/fi.happydog.de-2011-4-22-15-42-17.png)Happy Dog on tuonut urheilukoirille ravintolisän, Power Plussan. Sinänsä positiivista, että urheilukoirienkin tarpeet huomioidaan. Negatiivisempaa on se, että taas kerran on riski ihan muuhun positiiviseen, nimittäin doping-positiiviseen.

> _Tämä täysin ainutlaatuinen koirien ravintolisä, joka on rikastettu tyydyttämättömillä öljyillä, monilla tärkeillä vitamiineilla, kivennäisaineilla ja erityisellä kiinalaisella yrttiseoksella, soveltuu palauttavaan ruokintaan urheilun ja toiminnan jälkeen._

<!--more-->

Tuotteessa ei ole sinänsä mitään sen suurempaa huomautettavaa, mutta aina kun mainitaan yrttiseos, varsinkin kiinalainen, niin varoituskellojen on soitava. Jos yrttiseoksen koostumusta ei mainita, niin tuotetta **ei käytetä**. Riski, että seoksessa on vihreää teetä ([kofeiini](https://www.katiska.eu/tieto/myrkyt-ja-riskit/kofeiini/)) ja/tai ma huangia ([efedriini](https://www.katiska.eu/tieto/harrastaminen/doping/)) on liian korkea.

Sille, että aineosia ei kerrota, ei ole mitään perustetta. Sillä ei suojata (kuvitteellista) tuotekehittelyä, eikä estetä kilpailua. Se kertoo vain siitä, että valmistaja on ostanut könttänä jotain, jonka koostumusta se ei itsekään tiedä.

Jokainen urheilukoira Suomessa on doping-säännöstön alainen, eikä yksikään ravintolisä- tai lisäravinnevalmistaja ota vastuuta käryn jälkeen.

\[pullquote\]_Palautustuotteessa, jota suositellaan annettavaksi jo ennen suoritusta, on doping-varoaika. Nice!_\[/pullquote\]

Muutoinhan Power Plus on yhden tai tai kahden harrastekoiran omistajalle - jos on laiska - ihan hyvä vaihtoehto. Valmistusaineet on kopioitu osaltaan humaanipuolen ideoista, joten [maltodekstriini](https://www.katiska.eu/tieto/hiilihydraatit/ruokinnan-gi-voimat/) löytyy myös (ykkösraaka-aineena). Ei sillä koirilla palautumista nopeuteta, eikä kohderyhmän koirien rasitus ylipäätään ole sellainen, että maltolla olisi yhtään mitään roolia energia-aineenvaihdunnan suhteen. Mutta toki sillä imeytymistä mahalaukusta nopeutetaan, ja sen suhteen se onkin paikallaan. Määrä vain saisi olla pienempi. Muutoinhan rasvan ja proteiinien lähteet, ja sellainenkin pikkujuttu kuin [leivinjauhe](https://www.katiska.eu/tieto/koira-tarve-mineraali/bikarbonaatti/) (_maitohapon puskurointiin_), ovat itseasiassa fiksusti valittuja.

Harmi vain, että Happy Dog on pilannut hyvän tuotteen typerällä yrttiseoksellaan - ja vaikenemalla asian tiimoilta.

Olen ottanut kahdesti yhteyttä. Ensimmäisen kerran omalla nimelläni, jolloin kysyin koostumusta ja takaavatko he, että käryriskiä ei ole. Itseasiassa hyvinkin samanlainen kysely, jonka lähetin [Royal Caninille heidän vastaavasta tuotteestaan](https://www.katiska.eu/tieto/treenin-lisat/laskia-lisaa/ "Läskiä lisää"). Toisen kerran lähetin fake-nimellä, jossa kysyin vain kofeiiniriskistä. Ero näiden kahden valmistajan kohdalla on se, että RC vastasi - (ilmeisesti johtuen tuotantolinjoista, vrt. pähkinät ihmisillä) - että he eivät voi taata kofeiinittomuutta, vaikka sitä ei pitäisi vihreä tee -uutteessa olla. Happy Dogista ei ole kuulunut mitään. Kuukauteen.

Ilmeisesti minun on ymmärrettävä tämä asia niin, että Happy Dogia ei kuluttajien kyselyt kiinnosta. Tai he eivät vain tiedä. Oli miten tahansa, niin jokaisen kannattaa itsekseen pohtia, että kannattaako moista yritystä omilla rahoillaan tukea. Minä tein omat johtopäätökseni, ja aika paljon saa vielä vettä virrata Vanjoessa, Vantaanjoessa sekä Aurajoessa ennen kuin kosken mihinkään missä on Happy Dogin logo.

[Tehkää itse vastaava palautusjuoma](https://www.katiska.eu/tieto/palauttaminen/urheileva-koira-ja-palauttaminen/). Helppoa kuin heinän- tai lapsenteko. Ja ihan ilman doping-käryä - kunhan jätätte kahvit ja teet pois.

Foorumeille on ollut juttua tuotteesta, ja ilmeisesti jollekin joskus Happy Dog on vaivautunut vastaamaan. En todellakaan takaa tietojen paikkaansa pitävyyttä, koska ovat kuulopuheita. Mutta mielenkiintoista silti...

> Tiedustelin asiaa joskus maahantuojalta, suositellaan muutaman viikon varoaikaa kisoihin mennessä varmuuden vuoksi.

Vastaan samalla tavalla kuin foorumeillakin: Palautustuotteessa, jota suositellaan annettavaksi jo ennen suoritusta, on doping-varoaika. Nice!
