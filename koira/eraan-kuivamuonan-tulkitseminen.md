---
title: "Erään kuivamuonan tulkitseminen"
date: 2010-07-23
categories: 
  - "koira"
tags: 
  - "kuivamuona"
  - "markkinointi"
  - "reseptiikka"
  - "tuoteselosteet"
---

Olen ilkeä, ja erittäin huonotapainen. Kopioin eräältä foorumilta oman postaukseni tänne. Periaatteessahan tuo sotii käyttäytymistapoja vastaan - mutta koska nettimaailmassa ei suuremmin ole käytöstapoja, enkä moista kieltoa ole koskaan ymmärtänyt, niin antaa palaa. Omaa tekstiäni se on.

<!--more-->

Tähän on yksi syy. Kyseessä on yksi käytännön tapaus aiheesta miten lukea pussinkylkeä. Koska niin monella on vaikeuksia tulkita niitä, niin laitetaan näkyville yksi esimerkki. Toki niistä löytää paljon muutakin, mutta tätä voisi kutsua ns. suppeksi tulkinnaksi.

Katsotaanpa ja kerrataan perusjuttuja samalla, koska ehkä kaikille nämä eivät ole tuttuja asioita.

> Eli pussi etupuolella lukee: 60% premium animal ingredients 40% regional fruits & vegetables 0% grain

Tämä on mainos, ja kertoo vain sen, että tuotteessa ei ole viljaa. Jos on huomattavan tärkeää, että ruuassa ei saa olla jotain tai ruuassa täytyy olla jotain, niin näihin ei saa luottaa. Siksi vilkaistaan sinne takapuolelle (tai kyljestä ;))

> Kuivattu lampaanliha (35%), bataatti, tuore lammas, herne, kananmuna, sinimailanen, auringonkukkaöljy, kuha, kurpitsa, hauki, omena, porkkana, nauriin naatti, orgaaniset merikasvit (ruskolevä, rakkolevä, punalevä), katajanmarja, karpalo, marjatuomipihlajan marja, amerikanherukka, väinönputken juuri, sikurijuuri, puna-apila, vadelman lehti, voikukan juuri, piparmintun lehti, kehäkukan kukka, kamomillasaunion kukka, rosmariini Lactobacillus acidophilus (DSM 13241), Enterococcus faecium (NCIMB 10415).

Valmistusainelistassa täytyy ainekset ilmoittaa määrällisesti suuruusjärjestyksessä, ensin eniten ja siitä vähenemään päin. Joten jos joku on listan hännillä, niin ei sitä paljoa ole.

Kuivatun lampaanlihan 35 % ei takaa, että sitä on tuotteesta 35 %, mutta luultavasti on. Kun voi olla myös, että kaikista lihoista 35 % on kuivattua lammasta. Mutta koska listalla ei ole kuin toinen liha, se tuore, niin oletetaan, että se on tuotteesta. Tarkoittaa silloin kahta asiaa: 15 kilon säkistä on 5,25 kg lihaa, loput sitten jotain muuta, ja että jokaista muuta ainesosaa on vähemmän kuin 35 %.

Seuraavaksi on bataatti, eli kyseessä on lammas-bataattiruoka, jonka tutumpi nimi meille olisi lammas-peruna… Bataatti ei ole perunaa kummallisempi, eikä vieras nimi tee siitä sen parempaa. Tässä tapauksessa oikeastaan päivänvastoin, koska tuo on pelkkää tärkkelystä - eli hiilihydraattia. Sokeria siis.

Ja nyt mennään uskonasioihin, koska emme tiedä.

Tuossa tuotteessa on saman verran bataattia kuin kuivattua lampaanlihaa. Toisin sanoen tuo 35 prosenttia. Tuotantoteknillinen pakkoa, koska pelletti ei pysy muuten kasassa. Tarkoittaa sitä, että kuivatun lihan ja bataatin jälkeen kaikki muut jakavat sen jäljelle jääneen 4,5 kg.

Ja nyt tulee homman koukku: tuore lammas.

Tuota… kun kuivamuonassa ei voi olla sellaista kuin tuore lammas. Sen täytyy olla kuivattua, koska tehdään kuivamuonaa. Eli he ostavat kahta laatua lihaa (mukamas): kuivattua lampaanlihaa ja osan tuoreena, joka kuivataan ennen varsinaista sapuskan tekoa.

Ja tässä kohtaa meillä menee laskut sekaisin - tai sitten ei. Okei. Meillä on 5,25 kg kuivattua lampaanlihaa, enintään 5,25 kg bataattia ja vähintään 4,5 kg kaikkea muuta - asia selvä? Kun väh. 4,5 kilosta on tuoretta lammasta ja se on kuivattava ennen prosessia, niin me hukkaamme noin 65 % sen lampaan painosta haihdutettuna vetenä - jonka jälkeen myytävässä säkissä ei enää olekaan 15 kiloa tavaraa. Nyt on tehty joko tai - temppuja molemmat.

Joko osa lampaasta on ilmoitettu märkäpainona siksi, että se on saatu nostettua kolmanneksi listalla ja näyttämään enemmältä ja hienommalta lihalta. Itseasiassa lihaa e ole suuremmin enemmän, ja toiseksi se on ihan samaa kuin se ensimmäinen liha. Tai sitten osa lampaasta on ilmoitettu märkänä siksi, että silloin bataatin suhteellinen osuus tipahtaa, eikä se - ylläripylläri - olekaan enää listan ykkösenä; jos lammas olisi ilmoitettu kaikki kuivana, niin bataatti olisikin ollut ykkönen.

Kananmuna on mukana nostamassa valkuaista, ja auringonkukkaöljy rasvaa. Kun rasvapitoisuus on 17 %, ja osasta muistakin tulee rasvaa, niin suunnilleen saadaan mittakaava: auringonkukkaöljyä voi olla enintään hiukan päälle kaksi kiloa, luultavammin kuitenkin maksimissaan kilo. Jonka jälkeen jokainen voi suhteuttaa mielessään paljonko noita muita hienoja ihmeaineita säkistä löytyy; kourallinen. No, tässä suhteessa valmistaja on outo - se kertoo kuinka paljon (siis vähän) noita löytyy. Siitä plussat.

> Glukosamiini 800mg/kg Kondroitinsulfaatti 500mg/kg

Jos noita tarvitsee, niin nyt kannattaa sitten laskea että saako riittävästi, tai edes sen vertaa, että niiden kannattaa antaa vaikuttaa ostopäätökseen. (ei saa...)

> Kasvien osuus: Katajanmarja 400mg/kg Väinönputkenjuuri 400mg/kg Vadelman lehti 350mg/kg Voikukan juuri 350mg/kg Piparmintun lehti 300mg/kg Kehäkukka 300mg/kg

Vau. Oikeasti.  Vihdoin ja viimein joku kertoo paljonko ruuassa on näitä kokonaisvaltaisen ruokinnan kaninrehuja.

Erittäin terveellistä vadelman lehteä säkistä löytyy 5,25 grammaa. Luokkaa ruokalusikallinen siis. Ottakaa ruokalusikallinen vaikkapa sokeria ja katsokaa sitä ja sitten sitä 15 kilon säkkiä. Toistetaan. Ja sitten mietitään, että mitä hyötyä ja merkitystä...

On noilla yksi toinenkin merkitys. Ne nimittäin antavat mittakaavaa valmistusainelistaan. Katajanmarja löytyy listan puolesta välistä ja sitä on kuusi grammaa säkissä...

> Energiamäärä: ME= 4200 kcal/kg (laskennallisesti) tai 450kcal/250ml mitta, jossa 35% energiasta muodostuu valkuaisaineista, 30% hedelmistä ja vihanneksista ja 35% rasvoista.

Tässä on hienohkoa vedätystä, toisin aika viatonta sellaista. He kertovat, että kolmannes laskennallisesta energiasta tulee hedelmistä ja vihanneksista. Se, mitä he yrittävät kertoa, on että kolmannes energiasta tulee bataatin tärkkelyksestä, eli 30 % energiasta on hiilihydraateista.
