---
title: "Viikon päättömyys: Kulta, kutistin kakarat"
date: 2014-05-09
categories: 
  - "koira"
---

> ...kondroittiisulfaatti ja hyaluronihappo ovat pienennetty 1/90 osaan alkuperäisestä koostaan imeytymisen varmistamiseksi. Tätä ei ole tehty muissa vastaavissa tuotteissa.

Ei, en linkitä myyntisaiteille, jotka keksivät aivan oman maailmankaikkeutensa aivan omilla laeillaan. Jos kyseessä on Holly- tai Bollywood-leffa, niin asia olisi toinen. KVG auttaa, jos mielenkiintoa riittää.

<!--more-->

\[caption id="attachment\_23280" align="alignright" width="116"\][![kondro3d](images/kondro3d-300x300.png)](http://pubchem.ncbi.nlm.nih.gov/summary/summary.cgi?cid=24766#itabs-3d) Kuva: PubChem\[/caption\]

[Kondroitiinisulfaatin](https://www.katiska.eu/tieto/koira-nivelet/kondroitiinisulfaatti/ "Kondroitiinisulfaatti") kemiallinen kaava on C13H21NO15S. Rakenne on kuvan mukainen. Jos tuosta poistetaan mikä tahansa osa, niin se ei ole enää kondroitiinisulfaattia. Se on jotain muuta. Jos se pilkotaan osasiin, niin se ei ole enää kondroitiinisulfaattia. Useissa kemiallisissa yhdisteissä puhutaan kiraalisuudesta, miten se heijastaa valoa. Tutut D- ja L-etuliitteet. Useat tietävät, että se vaikuttaa siihen onko yhdisteellä biologista aktiivisuutta eli toimiiko se ylipäätään elimistössä - tai onko se jopa haitallinen.

Nyt siis yksi lisäravinnevalmistaja väittää, että he kykenevät tiivistämään kondroitiinisulfaatin koon 1/90 osaan sen alkuperäisestä. Valitan. Lihaa voidaan kuivattaa kun siitä otetaan vesi pois. Konroitiinisulfaatissa ei molekyylinä ole vettä eikä mitään muutakaan jota voitaisiin ottaa pois. Mutta jos yhdiste pilkottaisiin, tai sitä muutetaan, niin aika rohkea saa olla, että väittää toimivuuden pysyvän samana maailmassa, jossa pelkästään yhdisteen muodon muuttuessa peilikuvaksi estää toiminnan tai tekee siitä vaarallisen.

Hyaluronihappo (hyaluronaani) on polysakkaridi eli pitkäketjuinen sokeri. Sen kohdalla pätee kutistamisessa aivan sama kuin kondroitiinisulfaatin suhteen, mutta on olemassa yksi ero. Kun tämä lisäravinnevalmistaja, sekä katteettomasti sekä kritiikittömästi myynnilleen sopivat väittämät uskovat jälleenmyyjät, väittää, ettei kondroitiinisulfaatti imeydy, niin hän puhuu sataprosenttisesti potaskaa - suomeksi: jauhaa paskaa - eikä sitä ole edes tarvetta kutistaa 90. osaan asti. Mutta sen sijaan hän puhuu totta sen suhteen, että hyaluronihappo ei imeydy suun kautta otettuna. Ei imeydy, joten kaikki HA:ta sisältävät tai siihen perustuvat nivellisäravinteet ovat turhia. Tuo oli sitten kaunisteltu ilmaisu sille mitä ajattelen tuotteista, joiden luvataan parantavan terveyttä ja jopa olevan mukana parantamassa sairauksia, mutta eivät sitä tee. Hyalurinihapon kuljettaminen jollain ilveellä suoliston läpi niveleen on ollut vuosikausia ihmispuolella kiihkeän tutkimuksen aiheena, ja on löydetty jo muutamakin kuljetustapa - yksikään ei ole päässyt tuotantoon asti. Joten - lopputulema kuitenkin on, että kutistaminen on höpöhöpöä tässäkin tapauksessa.

Tosin minulla on pieni aavistus  mistä tuo 90-kertainen kutistaminen on keksitty. Kun esim. nivelessä on hyaluronihappoa luonnostaan (_kuten mm. ihossakin, siksi sitä on ihonhoitotuotteissa_), niin se kykee sitomaan itseensä satakertaisesti vettä, jolloin saadaan paksua geeliä. Jos tämä geeli poistettaisiin, niin saataisiin vähintään 1/90 vähennys. Mutta tiedättekö mikä tuossa on se hassuin juttu? HA, kuin myös kondroitiinisulfaatti, ei ole koskaan purkeissa ja purnukoissa nivelgeelinä. Aikoinaan hyaluronihappo uutettiin kukanheltoista (siksi sitä kutsutaan paikoin edelleen kukonhelttauutteeksi), mutta nykyään se tehdään teollisessa tuotannossa aina bakteerien käymisen kautta - siinä ei ole vettä sitoutuneena sen enempää kuin suolan natriumissa, joka myös sitoo vettä itseensä elimistössä.

Tuotteissa on muitakin hassuuksia, jotka naurattavat minua, mutta eivät välttämättä kohtuullisen kovan hinnan maksaneita asiakkaita. Kuten omega-3 ja -6 rasvahappojen tulehdusta vähentävät vaikutukset. Kuutoset eivät vähennä tulehdusta, vaan saattavat jopa lisätä sitä. Omega-3 rasvahapoilla on niveleen suotuisaa vaikutusta, mutta tässä on koukku, joka täytyy tietää - tuotesivuilla sitä ei kerrota. On nimittäin syy miksi mainitaan molemmat omegat. Tuotteessa on [kasvisrasvaa ja sen mukana saatua omega-3 rasvahappoa](https://www.katiska.eu/ravitsemus/rasva-ravitsemus/pellavaoljyisia-vaitteita/ "Pellavaöljyisiä väitteitä"): ALA:aa. Nivelelle suotuisat, ja käytännössä kaikki muutkin omega-3:n vaikutukset on löydetty kalan omega-3 rasvahapoista EPA ja DHA. ALA:lla on yksi ja vain yksi merkitys - se yrittää muuttua EPA:ksi ja DHA:ksi. Ihmiskokeiden perusteella surkean huonolla muuntosuhteella. Joten kun nivelravinnetta, jossa omega-3 on ALA:na annetaan joitain grammoja, niin rasvan osuus ja siitä varsinkin ALA:n määrä jää niin häviävän pieneksi, että on aivan se ja sama mikä muuntosuhde on eläimillä - sillä ei ole mitään merkitystä.

Lyhyesti: bzzzzzt ja pieleen meni nämäkin myyntiväittämät.

Kun ostatte, niin pitäkää järki mukana. Jos joku väittää myyvänsä jotain lisäravinteena, jonka toiminnassa on jotain sellaista, mitä kellään muulla ei ole, niin hän valehtelee aina ja poikkeuksetta.
