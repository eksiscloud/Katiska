---
title: "Kalsiumkarbonaatti ja kalsiumsitraatti: kemiaa ja teoriaa"
date: 2025-05-09
categories: 
  - "koira"
tags: 
  - "kalsium"
  - "lisaravinteet"
  - "narastys"
  - "vatsa"
---

Kalsiumkarbonaatti aiheuttaa osalle koirista närästystä. Yleisin neuvo on kokeilla kalsiumsitraattia. Osalla se toimiikin, mutta osalla se pahentaa oireita. Perusteluna karbonaatin vaihtamiselle on se, että reaktiossa suolahapon kanssa syntyy hiilidioksidia. Sillä saattaa olla jokin merkitys kaasuuntuville koirille, mutta ei närästykseen.

<!--more-->

Kalsiumkarbonaatin ongelma on enemmänkin siinä, että se on tehokas suolahapon neutralisoija, ja silloin — varsinkin kuivamuonaa syövillä — noin pH 3 happamuus saattaakin laimentua liikaa. Koiran ruuansulatushan on ”rakennettu” oletukselle lihaan perustuvasta ruokavaliosta ja siitä aiheutuvasta noin pH 1 happamuudesta mahanesteessä.

Tosin ennen kuin vaihtaa kalsiumsitraattiin, niin kalsiumin merkitys närästyksessä kannattaa varmistaa kahdella tavalla:

- jätetään kalsiumtuote kokonaan pois; jos syy on siinä, niin oireet poistuvat tai lievenevät selvästi
- vähennetään kalsiumin määrää reippaasti; useat antavat reilua varovaisuusperiaatteeseen perustuvaa yliannosta ns. imeytymisvaran kanssa, mutta koira saa kuitenkin usein riittävästi pienemmälläkin annoksella (#d-vitamiini täytyy silloin muistaa antaa)

Miksi kalsium saattaa olla ongelma? Koska se, tai oikeammin sen kemiallinen muoto, koska puhdasta alkuainetta kalsium (Ca) ei koskaan anneta, reagoi suolahapon kanssa. Reaktio taasen on erilainen sen mukaan onko kalsium sidottu hiilipohjaiseen karbonaattiin vai suolomuodossa heikkoon happoon, sitruunahappoon.

Noista kahdesta sitraatti on reaktiivisempi, eli reagoi helposti muihin, mutta karbonaatti vaikuttaa hieman enemmän pH-arvoon eli laimentaa vatsahappoja enemmän, sekä tietysti synnyttää hiilidioksidia, jota sitraatin kanssa ei voi syntyä. Lisäksi reaktioissa syntyy lämpöä, eri määrä riippuen mitkä aineet reagoivat.

Tuo on kemiaan perustuvaa teoriaa ja sinällään aivan pätevää. Ongelmaksi tulee se, että ruuansulatus ei ole koeputkessa sekoitettavia ja mitattavia aineita. Joten kemian faktat eivät murru tai ole väärässä, vaan että todellinen lähtötilanne on erilainen, ja silloin lopputuloskin voi muuttua.

Vatsassa on ruokaa, ja ruuassa on erilaisia aineita, jotka kaikki reagoivat suolahapon kanssa — sehän juurin vatsahappojen tehtävä on. Mahanestettä, johon suolahappo liukenee, erittyy erilaisia määriä yksilöstä johtuen, jolloin mahan pH muuttuu, useimmiten laimenee. Lisäksi suolahapon erittyminenkään ei ole vakio, vaan vaihtelee yksilön ja jopa ruuan mukaan.

Ollaan hyvin kaukana siitä, että laboratoriossa tehdään suolahappoliuos, jonka vahvuus ja pitoisuus on vakioitu.

Reaktion määrää annostus. Toisin sanoen seuraukset ovat erilaiset, jos on paljon suolahappoa ja vähän kalsiumkarbonaattia, tai vähän suolahappoa ja paljon kalsiumsitraattia. Ja kun kemialliset rektiot muuttuvat eräällä tavalla voimakkuudeltaan, niin mahdollinen merkitys ruuansulatukselle ja esimerkiksi närästykselle muuttuvat.

Annostus on ehkä merkityksellisin yksittäinen tekijä sille miten erilaiset kalsiumtuotteet vaikuttavat närästykseen. Osa käyttää kalsiumia niin sanotusti reilulla rannemitalla, ja osa taasen menee lähes tarkkuusvaaka-akselilla. Lisäksi kalsiumsitraattia joudutaan antamaan määrällisesti lähes kaksinkertainen määrä verrattuna kalsiumkarbonaattiin, että saataisiin sama määrä kalsiumia.

Silloin mikään teoreettinen lasku ei enää toimi. Reaktiolaskut pitävät paikkaansa, jos suolahappoa on per koira, per ruokinta ja per päivä tismalleen sama määrä, joka ei pidä paikkaansa, ja jos reaktiota mitataan ilman ruokaa, joka ei sekään ole arkipäivää ja kalsiumkarbonaattia ja kalsiumsitraattia annetaan kumpaakin yhtä paljon — jolloin annetaan kalsiumia vähemmän kalsiumsitraatin tapauksessa.

Teoria on tärkeää, koska se selittää asioita. Mutta arkipäivän ruokinnassa ja varsinkin ongelmien ratkomisessa teorian rajoitukset täytyy muistaa, koska muuttuvia tekijöitä on enemmän. Paljon enemmän. Lisäksi emme pysty vaikuttamaan, tai edes mittaamaan, mitä vatsalaukussa tapahtuu elimistön puolelta. Työkalumme rajoittuvat ruokintaan ja mitä lisiä on käytössä. Silloin tuntemattomat tekijät tekevät teoriasta, ei väärää vaan epävarmaa.

Tarkoittaa samalla sitä, että teoria ohjaa kokeiluja, mutta asian varmistamiseksi, ainakin seurausten suhteen, on aina pakko tehdä keittiökemian testejä — kokeilla mitä tapahtuu.

—

En katsonut tarpeelliseksi laittaa tähän kemian peruslaskuja. Suoraan sanoen kemia on vaikeaa. Lisäksi kemia, ainakin tällä tasolla, on asia, johon minä olen vetänyt osaamiseni rajan. Minä en voi vaikuttaa siihen mitä elimistön toiminnan reaktoissa tapahtuu, joten minulle riittää tieto

- milloin kykenen vaikuttamaan
- miten kykenen vaikuttamaan
- mitä siitä seuraa

Mutta nakitin tekoälyn töihin. Se osasi laskea peruslaskut, mutta kompastui siinä vaiheessa, kun olisi pitänyt soveltaa. Tosin nimenomaisesti kielsin siltä muuttuvien asioiden huomioimisen. Ihan pelkästään siksi, että asioiden monimutkaistaminen on taattu tapa saada tekoäly hallusinoimaan — hallusinointi on hienosteleva termi sille, että koska tekoälyllä on koodattu tarve vastata, niin jos se ei saa rakennettua tietojensa pohjalta todennäköistä vastausta, niin se keksii sopivan vastauksen.

Kyllä, tuo täyttää valehtelun määritelmän, mutta ihmiset hermostuisivat, jos heille kerrottaisiin, että joka paikassa hehkutellulla generatiivisellä kielimallilla, tekoälyksin kutsutulla, on vahva taipumus keksiä ja puhua sontaa.

Laitan käymäni keskustelun kommentteihin (eli foorumin keskusteluun). Mutta tämä on yhteenveto, jonka samainen tekoäly rakensi:

> ## Kalsiumsuolojen reaktiot suolahapon kanssa: kalsiumkarbonaatti vs. kalsiumsitraatti
> 
> Kalsium on tärkeä ravintoaine, jota saadaan usein lisäravinteista, kuten kalsiumkarbonaatista ja kalsiumsitraatista. Näiden kahden kalsiumsuolan reaktiot suolahapon kanssa ovat mielenkiintoisia, sillä ne vaikuttavat vatsan pH-arvoon, kaasun muodostumiseen ja lämmön vapautumiseen. Tässä tarkastellaan näitä reaktioita ja niiden käytännön vaikutuksia.
> 
> ### Kalsiumkarbonaatin reaktio suolahapon kanssa
> 
> Kalsiumkarbonaatti (CaCO₃) on yleinen kalsiumlisä, joka reagoi suolahapon (HCl) kanssa.
> 
> Tämä reaktio on eksoterminen, vapauttaen noin 27.4 kJ/mol lämpöä. Reaktiossa syntyy myös hiilidioksidia (CO₂), joka voi aiheuttaa ilmavaivoja. Kalsiumkarbonaatti nostaa vatsan pH-arvoa neutraloimalla suolahappoa.
> 
> ### Kalsiumsitraatin reaktio suolahapon kanssa
> 
> Kalsiumsitraatti (Ca₃(C₆H₅O₇)₂) on toinen kalsiumlisä, joka reagoi suolahapon kanssa muodostaen kalsiumkloridia ja sitruunahappoa.
> 
> Tämä reaktio on myös eksoterminen, mutta vapauttaa vähemmän lämpöä kuin kalsiumkarbonaatti. Kalsiumsitraatti on liukoisempaa ja imeytyy paremmin, mutta se vaatii suuremman annoksen saman kalsiummäärän saamiseksi.
> 
> ### Annostelun vaikutus
> 
> Kalsiumkarbonaatti sisältää 40 % elementaarista kalsiumia, kun taas kalsiumsitraatti sisältää vain 21 %. Tämä tarkoittaa, että saman kalsiummäärän saamiseksi kalsiumsitraattia on annettava lähes kaksinkertainen määrä massana. Tämä suurempi annos voi johtaa lisääntyneeseen kaasun ja lämmön muodostukseen vatsassa, vaikka yksikköä kohden reaktio olisi pienempi.
> 
> ### Käytännön havainnot
> 
> Käytännössä on havaittu, että kalsiumsitraatti voi aiheuttaa enemmän kaasua ja lämpöä kuin kalsiumkarbonaatti. Tämä voi johtua suuremmasta annosmäärästä, kalsiumsitraatin paremmasta liukoisuudesta ja sen vaikutuksesta ruoansulatuksen mikrobiologiaan. Kalsiumsitraatti voi stimuloida suoliston mikrobiota, mikä lisää kaasun muodostusta.
> 
> ### Johtopäätökset
> 
> Kalsiumkarbonaatti ja kalsiumsitraatti ovat molemmat tehokkaita kalsiumlisiä, mutta niiden vaikutukset vatsassa eroavat toisistaan. Kalsiumkarbonaatti on tehokkaampi neutraloimaan happoa ja vapauttaa enemmän lämpöä, kun taas kalsiumsitraatti on paremmin imeytyvä ja voi aiheuttaa enemmän kaasua suuremman annosmäärän vuoksi. Valinta näiden välillä riippuu yksilöllisistä tarpeista ja siedettävyydestä.
