---
title: "Lämpöhalvaus"
date: 2010-01-14
categories: 
  - "koira"
---

**Lämpöhalvaus** on hengenvaarallinen koiralle. Siihen ei saa koskaan suhtautua vähätellen. Se on käytännössä aina omistajan virhe, ja jos se osuu kohdalle, niin koiran hengen pelastamisen jälkeen on syytä viettää hetki peilin edessä vakavasti asiaa miettien.

**Selko-KATISKA:** [Selkokielinen versio](https://selko.katiska.info/terveys/lampohalvaus/)

<!--more-->

Jokainen tietää, että kuuma auto on vaarallinen. Mutta aina ei tulla mietittyä, että pilviselläkin säällä koiraa voi uhata lämpöhalvaus. Tämä koskee varsinkin urheilevia ja liikkuvia koiria helteisellä kelillä, kun kilpailun jälkeen koira on pesun jälkeen laitettu autoon. Kosteus pahentaa tilannetta, ja lämpöhalvaus voidaan saada aikaiseksi jo hieman matalammillakin lämpötiloilla. Sopivissa olosuhteissa juokseville vinttikoirille saadaan niiden ollessa märkiä aikaiseksi lämpöhalvaus suorituksen jälkeen 5-10 minuutissa.

Pakettiautoissa, koirankuljetuskärryissä ja asuntovaunuissa on muistettava huolehtia siitä, että lämmitin ja sen termostaatti ovat varmasti toimivia. Tämä ei ole mikään teoreettinen uhkakuva, vaan viallinen lämmitin on tappanut koiria Suomessa.

## Oireet

Lämpöhalvauksessa ruumiinlämpötila nousee liian korkeaksi. Greyhoundeilla 30 sekunnin kilpailun jälkeen 41°C lämpö ei ole poikkeuksellista, mutta greyhound alkaa välittömästi suorituksen jälkeen jäähdyttämään elimistöään. Jos ympäristö on liian kuuma, niin se ei onnistu. Elimistö kestää 42-43°C lämpötilaa vain lyhyen aikaa, jonka jälkeen luhistuu aivot sekä sydän - seuraa kuolema.

Oireet ovat yleensä hyvin selvät. Koira läähättää huomattavan paljon, sydän lyö nopeasti, iho on kuiva ja kuuma, ja koira on huomattavan levoton. Mikäli se hoipertelee tai ei kykene nousemaan, ja on sekava, niin tila alkaa olla jo huomattavan vakava. Mikäli koira on tajuton, niin aikaa ei ole yhtään tuhlattavaksi.

## Ensiapu

Ensiapu on yksinkertainen: koira on jäähdytettävä. Lievemmissä tapauksissa voidaan jäähdyttää koira ja ympäristö, yleensä auto, ja lähteä eläinlääkärille. Vakavammissa tapauksissa, kun koira ei enää ole "ihan tässä maailmassa", aikaa mennä eläinlääkärille ei ole.

Ideaalitapauksessa koira olisi upotettava kylmään veteen 20-30 sekunniksi. Tämä onnistuu matkalla, jos vieressä on joku vesistö. Radalla, tai vaikka tien päällä huoltoasemalla (jos sellainen on kohdalla) ruiskuta kylmällä vedellä koiraa joka puolelta 30-40 sekuntia. Älä anna turkin kastua läpimäräksi, ja pyyhi ylimääräinen vesi pois. Jos turkki imee veden sisäänsä, niin se alkaa lämmetä, eikä jäähtymistä tapahdu. Fysiikan kirjoissa opetettu haihtumisen aiheuttama jäähtyminen toimii pinnassa olevassa kosteudessa, ei turkin sisään imeytyneen veden kanssa. Hiero koiraa kevyesti 20-30 sekuntia, jotta lisäsit verenkiertoa ja lämmön poistumista elimistöstä. Toista käsittely 2-3 minuutin välein, kunnes koira on jäähtynyt.

Jos vettä ei ole riittävästi käytettävissä, tai on vain jääpusseja, niin tärkeimmät paikat jäähdyttää ovat

- raajojen suuret lihakset,
- vatsanalusta,
- hännänalusta,
- kaulansivut sekä
- päälaki.

Tarjoa juotavaa, jäähdytettyä jos mahdollista, 10-15 minuutin välein noin 200 ml kerralla.

Mikäli koira jaksaa ja kykenee, niin kävelytä sitä hiljaksiin. Se edesauttaa myös lämmön poistumista.

Kun akuutti uhka on poistunut, lämpö on laskenut alle 40°C, koiraa on näytettävä eläinlääkärille.

## Jälkiseuraukset

Lämpöhalvaus ei ole koiralle pelkästään henkeä uhkaava akuutti tila, vaan vakavat tapaukset saattavat vaurioittaa sydäntä ja munuaisia. Vaikka koira selviäisikin, niin sydänlihaksen arpeutumat saattavat vaikuttaa sen suorituskykyyn koko sen loppuelämän ajan.

## Jälkihoito

Koiran tulee saada toipua riittävän pitkän ajan lämpöhalvauksesta. Mitään harjoituksia ei tehdä ainakaan viiteen päivään, ja kahden viikon, mutta vähintään viikon, kilpailutauko olisi suositeltavaa. Lämpöhalvaus aiheuttaa useasti myös kuivumista, joka on hoidettava. Joka tapauksessa anna koiralle kevyitä aterioita runsaalla nesteellä 2-3 päivää. Muista [elektrolyytit](https://www.katiska.eu/ravitsemus/kivennaisaineet/elektrolyytit/).
