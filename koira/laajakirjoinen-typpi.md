---
title: "Laajakirjoinen typpi"
date: 2011-09-23
categories: 
  - "koira"
tags: 
  - "huijaushoidot"
  - "typpi"
---

Sain mielenkiintoisen puhelun. Oikeammin puhelun sisältö oli joko koominen tai traaginen, en ole vielä päättänyt, ja se oli kestoltaan huomattavan lyhyt, mutta siitä versonneet ajatukset olivat mielenkiintoisia. Tai pelottavia, en ole sitäkään vielä päättänyt.

<!--more-->

Minulle soitti tuntemattomasta numerosta naishenkilö, joka ei katsonut tarpeelliseksi esitellä itseään nimeltä, mutta kylläkin tittelillään. Koirien ravintoterapeutti. Jonkun muun moinen saattaa saada varpailleen, mutta ei minua. Tiedän, että se ei tarkoita mitään muuta, kuin että joku kutsuu itseään koirien ravintoterapeutiksi. Sitä ei ole suojattu, siihen ei tarvita koulutusta, osaamista eikä ammattitaitoa.

Tiedän, että olen herättänyt närää muutamissa vaihtoehtohoitoihin liittyvissä ravitsemuspiireissä. Taikauskoa ja flok lorea kun ei saisi kyseenalaistaa. Ainakaan silloin kun nämä kutsumustaan täyttävät vakaumukseltaan vahvat tekevät uskollaan itselleen (ja ohessa parille vedättäjälle ja pyramidibisnekselle) leipää, elantoa ja bisnestä. Mutta sitä en tiennyt, että joku näkee vaivaa penkoa puhelinnumeroni - vaikka sen helposti löytääkin.

Hän päätti soittaa, koska sähköposti on kylmä ja etäinen tapa keskustella ja puhelin luo vahvemman kontaktin. Ehkä näin on, mutta minulla menee sähköpostin deletoimiseen yhtä paljon aikaa kuin punaisen luurinkuvan painamiseen. Siinä sitä kontaktia vaativammallekin persoonalle.

Rouva/neiti (e_n tiedä hänen naintistatustaan_) koirien ravintoterapeutti kehoitti minua olemaan puuttumatta osaavien ja koulutettujen neuvojien työhön, koska omat vinkkini ovat, paitsi aivan vääriä, myös vaarallisia. Minulla on pieni haju mihin foorumiketjuun tämäkin liittyy, eikä siitä sen enempää, mutta nyt teitä on sitten ainakin varoitettu: Katiska on vaarallinen paikka.

Pyysin häntä ottamaan yhden moisen väärän ja vaarallisen neuvon esimerkiksi. Kun puhutaan konkreettisesta paikasta ja konkreettisista kirjoituksista (_jota bittimaailmakin voi olla_), niin erittelemättömät heitot ovat sekä typeriä että älyttömiä. Hän pääsi hiukan yllättämään, sillä esimerkki tuli kuin apteekin hyllyltä: urheilukoirien proteiinilisät.

\[pullquote\]Mutta niin kauan kun muuta ei todisteta, niin minulle, koirille, kemialle ja koko perkeleen maailmankaikkeudelle on olemassa vain yksi typpi.\[/pullquote\]

Jos antaa urheilukoiralle proteiinilisää, ja vielä haaraketjuisia aminohappoja eli BCAA:ta, niin sotkee täysin kehon typpitasapainon. Olin hetken aikaa jopa yllättynyt, onko vastassa kerrankin uskomuspuolen ihminen, joka tietää edes hitusen asioista. Kysyin varovasti, että tarkoittaako hän sinänsä vanhaa teoriaa typpimäärän ja happamuuden noususta elimistössä suuremman määrän proteiinien kanssa?

Yllättynyt tilani lopahti välittömästi vastaukseen. Taas tätä. Mutta viikon killeri vastaus silti oli.

Ei, hän ei tarkoittanut elimistön happanemista. Vaan että kun annetaan yksipuolista proteiinilisää, kuten BCAA-aminohappoja, niin elimistö saa käyttöönsä vain yksipuolista typpeä. Jos ruokkii enemmällä lihalla ja kattaa sitä kautta proteiinien tarpeen, niin silloin elimistö ja lihakset saavat käyttöönsä laajakirjoisempaa typpeä ja koko keho voi paremmin. Yksipuolinen typpi aiheuttaa puutostilan ja epätasapainon, joka aiheuttaa sairauksia.

Kiitin, ja lopetin puhelun. Minulla ei ole aikaa leikkimiseen työaikana. Tai ehkä olisi aikaa, mutta ei halua.

Juuri äskettäin uutisoitiin valonnopeuden rikkomisesta. Joten on aivan mahdollista, että myös jaksollinen järjestelmä on mennyt uusiksi. Mutta niin kauan kun muuta ei todisteta, niin minulle, koirille, kemialle ja koko perkeleen maailmankaikkeudelle on olemassa vain yksi typpi.

Muistakaa yksi asia. Kuka tahansa voi auktorisoida itsensä tai kenet tahansa ihan miksi tahansa, niin kauan kun nimikettä ei ole suojattu. Ihmispuolella laillistetun ravitsemusterapeutin pätevyyden saa opiskeltuaan Itä-Suomen yliopiston lääketieteellisen tiedekunnan kliinisen ravitsemustieteen yksikössä ravitsemustieteen pääaineessa. Sen sijaan ravintoterapeutiksi saa kutsua itseään kuka tahansa — myös koirapuolella. Aidosti koulutetun ihmisen teoreettisen taustan tietää, ja myös aika hyvin arvomaailman koulutuksen takana, ja ammattitaidon sitten ratkaisee henkilö itse, mutta näistä tee-se-itse-titteleistä ei ota pirukaan selvää.

Pahinta on se, että he tarjoavat terveyspalveluja täysin estottomasti. Jos (kun...) jokin menee pieleen tai homma ei toimi, niin sellaista elämä on - olisit mennyt lääkärille tai koulutetulle ammattilaiselle. Tavallinen ihminen ei useinkaan kykene näkemään tittelien taakse ja jos seinällä roikkuu vielä tyylikäs ja virallisen oloinen kehystetty diplomi, niin tietenkin kyseessä täytyy olla aito ammattilainen. Ammattilainen varmasti, ala vain saattaa olla hiukan eri kuin mitä asiakas olettaa...

Siis oikeasti. Minulla kestää jonkin aikaakin päästä tästä yli: laajakirjoinen typpi elämäsi parhaaksi. Luoja!
