---
title: "Kuinka kasvatat moniongelmaisen koiran"
date: 2014-11-19
categories: 
  - "koira"
---

\[caption id="attachment\_24635" align="alignleft" width="250"\]![](images/lähuuamulle2-250x199.png) Sitähän sanotaan, että sellainen koira, millainen omistaja. Päättele tästä sitten itse.\[/caption\]

Jupistaan ja maristaan vähän nyt näistä mieltäni kaihertavista ongelmakoirista – ja kun asuu lähiössä, niin niitä näkee varsin paljon. Mutta kuinka kasvatetaan lähiön kauhu, jonka kaikki tuntevat jo kaukaa? Näillä ohjeilla onnistut varmasti. Tämänkin tekstin innoittajana toimi… Ah, niin ihana lähiön koirapuisto.

<!--more-->

1. Valitse pentu vain miellyttävän ulkonäön perusteella, äläkä ainakaan ota huomioon rodunomaista käyttötarkoitusta. Haukkumalla paimentavan tai metsästävän rodun edustaja ilman kunnon kasvatusta = takuuvarma häätö vuokra-asunnosta alle puolessa vuodessa. Samalla toki hoituu sisustuksen ja seinien uusiminen – sinun laskuusi.
2. Käytä pennun ensimmäiset kuukaudet uudessa kodissa sille lässyttämiseen, ja pidä se aina kytkettynä. Näin voit olla varma, että saat kitkettyä sen luontaisen taipumuksen lauman mukana kulkemiseen.
3. Älä anna koiran liikkua. Tällä saat aikaan naapureille mieluisia ongelmia, kuten eroahdistusta. Ja tätä noudattamalla parannat mahdollisuuksiasi myös sisustuksen pakkouusimiseen. Koirasi ei myöskään opi liikkumaan eikä kehitä motorisia taitojaan, millä lisäät sen tapaturmariskiä.
4. Älä päästä koiriasi tutustumaan muihin koiriin tai leikkimään muiden kanssa ennen kuin kaikki rokotukset on kunnossa, tai vielä mieluummin odota ainakin vuoden ikään. Näin voit olla varma, että saat kitkettyä pois luontaisen taidon leikkiä erilaisten kavereiden kanssa. Ja jos et opeta koiraasi myöskään ohittamaan kauniisti, niin melko pian ja varsin helposti innostus toisia koiria kohtaan muuttuu aggressioksi ja remmirähjäämiseksi. Simppeliä!
5. Älä edes yritä opettaa koirallesi peruskäytöstapoja, vaan anna sen hyppiä kaikkien ihmisten päälle, juosta flexissä joka suuntaan niin paljon kuin narua vain riittää, ja kiertää lyhtypylväitä narunsa kanssa ihan mielin määrin. Ja toki annat koirasi vetää, ja roikut itse vain painona. Näin lenkkeily on vuoden ikään mennessä varmasti extreme-urheilua ja vaarallista myös sivullisille, varsinkin pyöräilijöille.
6. Älä yritä opettaa koiralle käskyjä. On tosi hienoa, jos et koskaan käytä edes koiran nimeä, eikä se opi edes sitä tunnistamaan. Istu, maahan, paikka, tänne, irti ja katsekontakti ovat ihan turhia. Jälleen saadaan hiukan lisää draamaa, kun nämä unohdetaan. Sitä paitsi saat koiran kanssa samassa paketissa myös älypelin, kun yrität saada siltä pois haisevan rusakonraadon jota se kanniskelee juoksennellen ylpeänä Siwan pihalla, eikä anna kiinni. Mutta onhan se niin ihana ja lutunen, toki myös naapurin Pertti sen ymmärtää, eikö vain?
7. Älä palkkaa ikinä koiraa mistään, ruokakin on hyvä unohtaa aina välillä. Sitten voit ylpeänä kertoa sukulaisille, kuinka pieni nälkiintynyt kultamussukkasi söi naapurin tytön lemmikkikanin. On siinä hieno citymetsästäjä!
8. Älä liiku ihmisten ilmoilla koiran kanssa, ja vie se sitten vaikkapa markkinoille tai muuhun sopivaan ulkoilmatapahtumaan. Myös muuten ulkoilut on hyvä ajoittaa niin, että ette näe koskaan ketään. Koira ei silloin toki räyhää kenellekään tai millekään, mutta kun viet sen sitten ulos ihmisten aikaan, niin rähinä on taattu.
9. Älä kerää kakkoja, ja ulkoiluta lemmikkisi piha-alueilla ja lasten leikkipaikoilla. Näin saat kaikki naapurisi ja lähialueen ihmiset vihaamaan koiraasi. Kun jätät vielä madotukset antamatta, niin edesautat kivasti myös matojen leviämistä kaikkien ikävien naapureiden koiriin. Siitäs saivat, inhottavat ja tylsät naapurikyylät!
10. Kun havaitset pienimmänkään merkin orastavasta ongelmakäytöksestä, älä missään nimessä yritä puuttua siihen, vaan hihku riemusta. Olet lähempänä tavoitettelemaasi ongelmakoiraa kuin arvaatkaan!
