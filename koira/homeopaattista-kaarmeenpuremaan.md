---
title: "Homeopaattista käärmeenpuremaan"
date: 2014-06-05
categories: 
  - "koira"
---

[![huijaus](images/huijaus-300x187.jpg)](https://www.katiska.eu/wp-content/uploads/2014/06/huijaus.jpg)Törmäsin jo aikaisemmin homeopaattisen myymiseen vastamyrkkynä käärmeenpuremaan. Olin välittömästi kirjoittamassa pyhää raivoa täynnä aiheesta törkeät huijaukset tilanteissa, jossa ollaan äkkiä elämän ja kuoleman kynnyksellä. Jätin väliin kun olin hieman rauhoittunut. Tiedän, että täysijärkiset eivät moiseen sekoa, vaan toimittavat koiransa lääkäriin saamaan asianmukaista hoitoa [käärmeenpuremiin](https://www.katiska.eu/tieto/koiran-terveys-sairaus/myrkyt-ja-riskit/kyyn-purema/ "Kyyn purema"). En myöskään halunnut antaa linkkivinkkiä homeopatiahörhöille, koska riski olisi, että luottaisivat maitosokeriin tiivistettyyn veden muistiin, eivät toimivaan hoitoon, jos olisivat tietoisia moisesta.

<!--more-->

Sitten tuli vastaan informaatiotipat, joilla parannettiin kaikki mahdolliset sairaudet, siivottiin raskasmetallit elimistöstä sekä poistettiin rokotteet haittaamasta elimistöä. Tyypillistä huuhaahuijausta siis, samalla akselilla [homeopatian](https://www.katiska.eu/?s=homeopatia "Haku: Homeopatia") ja [reikin](https://www.katiska.eu/tieto/koiran-terveys-sairaus/uskomushoidot/reiki/ "Reiki") sekä noin miljoonan muun vastaavan virityksen kanssa. Mielikuvitus ei rajoita tapoja, joilla ihmisiä voidaan huijata.

Bioresonanssiterapiassa tuhotaan kaikki mahdolliset taudinaiheuttajat matalaenergisellä pulssilla. Siis aivan kaikki plus parannutaan vielä lapsettomuudestakin. Eikä tässä vielä kaikki... Päälle sadan euron käyntihinnalla voidaan lisäksi mitata vitamiini- ja hivenainesaannit (_ja lapset alennuksella_). Asia, johon ei perinteisessä lääketieteessä vieläkään kyetä kunnolla, koska elimistö säätelee tasojaan tehokkaasti, eikä varastoituneita kyetä suoraan mittaamaan. Siltikin tarvitaan useampi verikoe. Mutta bioresonanssikoneella se onnistuu silmänräpäyksessä, mutta tuntiveloituksella. Eikä tässäkään vielä kaikki. Lisäksi saadaan mitattua ruoka-aineallergiat. Ei enää inhottavia testejä ja kokeita. Laitetaan vielä kaupan päälle se, että mainitut tukimukset voidaan tehdä lemmikeillekin. Eikä lemmikkiä tarvitse tuoda edes paikalle, koska karvanäyte riittää (_pitäisi kirjoittaa ehtiessä aiheesta hevosten jouhianalyysit, niitä tekee sama firma joka_ [myy laktoosia mineraalina](https://www.katiska.eu/tieto/koira-tieto-ruokinta/monivitamiinit-ja-mineraalit/ihmeaine-mineraaliksi/ "Ihmeaine mineraaliksi")).

Minun on turha selittää sen syvemmin bioresonanssivedätyksen taustoja, koska [Paholaisen asianajaja- blogi on sen jo ansiokkaasti tehnyt](http://paholaisen-asianajaja.blogspot.fi/2010/10/bioresonanssipuoskarointia-suomessa.html). Mainittua blogi kannattaa seurata, jos ei ole vielä tuttu. Tai blogin [facebook-ryhmää](https://www.facebook.com/groups/PaholaisenAsianajaja/). Asiaa täynnä, hyvin kirjoitettuna.

Mutta ei tarvitse tyytyä laitteella tehtävään bioresonanssihoitoon. Sitäkin on tuotteistettu - informaatiotipoiksi. Siinä on bioresonanssihoito koodattu radiotaajuuksina homeopaattiseen veteen, jota sitten annostellaan tietysti tippoina. Litrahinta on aivan tolkuton, mutta toki radiotaajuudet maksavat.

Homeopaattisen kyyn vastamyrkyn jälkeen vedin taistelulipun salkoon, kun törmäsi mainokseen, jossa myytiin informaatiotippoja, joilla saatiin siivottua elimistöstä pandremix-rokotteen haitat pois. Se, että moinen kasvattaa [rokotusvastaisuutta](https://www.katiska.eu/?s=laumaimmuniteetti "Haku: laumaimmuniteetti"), on oma huolen aiheensa, mutta muutoinhan parilla tipalla vettä ei saada vahinkoa aikaiseksi. Oli sen muistiin tai värähtelytasoille koodattu mitä tahansa. Ongelma oli siinä, että informaatiotipoilla luvattiin hoitaa ja parantaa narkolepsiaa. Taas kerran, jätin kirjoittamisen kesken, koska en halunnut vahingossakaan ohjata ketään moisen täysin epäeettisen, epämoraalisen, epäterveellisen ja jopa laittoman tuotteen suuntaan.

Suomessa saa turhan vapaasti myydä mitä haluaa. Uuselintarvikesäädösten myötä saatiin muutama ravintolisä kuriin, mutta vain uusien keksintöjen suhteen. Vanhat saivat mellastaa miten huvittaa. Luotettiin, että [Codex Alimentarius](https://www.katiska.eu/tieto/koiran-terveys-sairaus/koiran-terveys-yleinen/codex-alimentarius/ "Codex Alimentarius") laittaisi terveyspuolen ravintolisien väitteitä kuriin, mutta ei se vaikuttanut kuin sellaisiin lisäravinteisiin, joilla jopa saattaakin olla hyötyä.

Kun huuhaahoidoissa ja ravintolisissä reagoidaan kontrollitasolla, niin Suomessa reagoidaan pääsääntöisesti kahdesta syystä - kun EU niin käskee tai kun hypitään jonkun suuren bisneksen varpaille. Fimea vastaa lääkkeistä ja Evira sitten kaikista muista. Jako on kohtuullisen selvä, silloin kun toimivalta ketään kiinnostaa. Evira ei reagoi [mullan myymiseen ravintolisänä](https://www.katiska.eu/tieto/koiran-terveys-sairaus/koira-loiset/punkkien-torjunta/ "Punkkien torjunta"), jonka käyttötarkoitus on punkkihäätö. Mutta Evira reagoi heti, jos ihmisille suunnattua sinkkiä markkinoidaan eläimille. Mutta simpukkaa saa aivan iloisesti myydä [glukosamiinin](https://www.katiska.eu/tieto/koira-tieto-ruokinta/koira-nivelet/glukosamiini/ "Glukosamiini") varjolla nivelten hoitoon. Fimea ei reagoi lääkkeinä myytäviin, koska he suhtautuvat niihin ravintolisinä, vaikka terveysväitteitä esitetäänkin sairauksien hoidossa. Mutta Fimea reagoi aikoinaan hyvinkin nopeasti, kun [melatoniini](https://www.katiska.eu/tieto/koira-elimisto/hormonit/melatoniini/ "Melatoniini rauhoittaa") tuotiin lisäravinteena markkinoille - se söi apteekkien myyntiä. Ei reseptistatuksella ollut mitään merkitystä. Samaten Fimea reagoi nopeasti sähkötupakoihin. Ei siinäkään tutkimattomilla terveysvaikutuksilla ollut roolia, vaan ne söivät nikotiinituotteiden markkinoita.

Jossain menee näköjään Fimeallakin raja. Nyt se meni narkolepsian parantamisessa informaatiotipoilla sekä homeopatian käytössä kyyn vastamyrkkynä - [asiasta uutisoi Savon Sanomat](http://www.savonsanomat.fi/uutiset/kotimaa/narkolepsiapotilaille-markkinoitiin-vetta-laakkeena-fimea-puuttui-asiaan/1828278) (_miksi tuo ei ole ylittänyt isojen medioiden uutiskynnystä_).

Eläinpuolella valoa ja järjestystä tuo Fimean yliproviisori Kristiina Pellaksen lausunto:

> – Valvonnan piiriin on otettu enemmän eläimille suunnattujen tuotteiden markkinointia. On huomattu, että siellä esitetään lääkkeellisiä väittämiä tuotteille, jotka eivät ole lääkkeitä

Ei tässä ole mitään uutta. Aiheesta on kiukuteltu jo vuosia. Mutta tähän asti ei olla reagoitu, koska ne eivät ole kuuluneet Fimean toimialaan ja Evira on tulkinnut, että heille ei kuulu lääkevalvonta ja terveysväittämät, vaan ainoastaan rehulisien - joita siis eläinten lisäravinteet ja muut tuotteet ovat - koostumus. Tiedän, että suurinta osaa niitä ei ole rekisteröity Eviraan eläinkäyttöön, mutta Eviraa kiinnostaa enemmän ihmispuolen vitamiinien ja mineraalien kauppaaminen eläimille.

Ehkä tähänkin tulee muutos.

> Fimea on puuttunut tänä vuonna jo seitsemään tapaukseen, jossa elämille suunnattuja tuotteita on markkinoitu virheellisesti. Huomion kiinnittäminen eläimille suunnattuihin tuotteisiin mahdollistui, kun Eviran vastuulle kuuluva ravintolisien markkinointiväittämien valvonta koheni uuden lainsäädännön myötä.

Pitäisiköhän alkaa tehtailemaan valituksia? Kyllä, niin täytyy tehdä.
