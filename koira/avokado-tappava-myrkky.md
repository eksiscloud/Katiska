---
title: "Avokado, tappava myrkky"
date: 2016-10-18
categories: 
  - "koira"
---

Jokaisessa netissä jaettavassa jutussa, jossa varoitellaan koirille myrkyllisistä tai vaarallisista ruoka-aineista, varoitetaan samoista asioista. Syykin on selvä. Ne ovat kaikki samasta lähteestä - kopioita, kopion kopioita ja niiden kopioita. Se, että googlehaulla saa tolkuttoman määrän koira-aiheisia sivustoja, jotka varoittavat samoista asioista, on hyvä merkki määrän harhasta. Määrä ei tarkoita, että asia pitää paikkaansa, vaan että kuvitelmaa on jaettu kerta toisensa jälkeen. Sama havaittiin aikanaan barffin kanssa. Se, että lukematon määrä sivustoja toistaa samaa mantraa, ei tee mantrasta totta. Se kertoo vain kritiikittömyydestä, ei olla otettu asioista selvää.

<!--more-->

Vaarallisten aineiden listan tuttuja osia ovat esimerkiksi varoitukset [sipulista](https://www.katiska.eu/ruokinta/raaka-aineet/sipuli-ja-hemolyyttinen-anemia/) ja [valkosipulista](https://www.katiska.eu/tieto/koira-ruoka-lisaravinne/valkosipuli/). [Rusinoistakin](https://www.katiska.eu/terveys/myrkyt-terveys/rusinat-ja-viinirypaleet/) muistetaan varoittaa. Kerrotaan myös, että alkoholi ja taikina ovat haitallisia - minulle ei ole koskaan selvinnyt, että miten nuo kaksi liittyvät mitenkään ruoka-aineisiin. Jos tarkoitus on varoittaa haitallisista aineista yleisellä tasolla, niin miksi on unohdettu kotitalouksien ehdottomasti vaarallisisin aine: [jäähdytysneste](https://www.katiska.eu/tieto/myrkyt-ja-riskit/jaahdytysneste-tappaa/).

Maissintähkät ovat vaarallisia. Siitä ei ole kahta kysymystäkään. Älkää antako koirien ryöstää niitä. Sen sijaan jos joku onnistuu pihistämään broilerin raadon, niin aito kysymys on, että miksi koira ei saanut sitä jo alunperin. Ei [broilerin luut](https://www.katiska.eu/katiska/videot/video-broilerin-luut/) ole vaarallisia.

Listoilla on säännönmukaisesti koirien gourmettarjonnassa tuntemattomampi ruoka-aine: avokado. Tai googleystävällisesti avokaado.

Monet tuntevat guacamolen ja varsinkin hypetetyn avokadopastan, mutta harvempi käyttää tuota etelänhetelmää varsinaisena osana koirien ruokintaa. Ja koska sitä ei tunneta, niin sen jälkeen kun koira on saanut avokadopastan jäänteet, niin googletetaan aiheesta tapanko koirani hitaasti vai nopeasti avokadolla. Ja koska kiljuuna samaa meemiä toistavaa saittia toteaa, että avokado tappaa koirat ja kissat, niin pelästytään. Tiedän, että koirat on pakotettu lääkehiili kuurille vain siksi, että on annettu pastan loppu ja sen jälkeen nautittu jälkiruuaksi paniikkitila.

Oikeasti. Jos jokin epäilyttää, niin se selvitetään ennen, ei jälkeen. Aivan samalla tavalla kuin että ei kysellä jonkun lisäravinteen hyödyistä oston jälkeen, vaan ennen kuin on poltettu rahaa turhuuteen.

Huoli pois. Avokado ei ole koirille tai kissoille myrkyllinen. Avokado on myrkyllinen osalle karjasta, jyrsijöistä ja linnuista, joten papukaijalleen ei välttämättä ole paras idea syöttää avokadopuun oksia ja lehtiä. Kana sen sijaan ei suuremmin piittaa avokadon lehtien myrkyllisyydestä. Tosin, riski, että mikään eläin söisi Suomessa avokadon vihreitä osia, on melkoisen pieni.

Toki avokadon kivi on vaarallinen, koska se on niin iso. Mutta aivan samalla tavalla vaarallisia ovat tennispallot, kävyt ja Suomen peruskallioon kuuluneet kivet. Mutta syy ei ole avokadossa itsessään, vaan ylipäätään isossa möykyssä, jonka saattaa pystyä nielemään ja joka ei sula.

Avokadon myrkyllisyyden aiheuttaa rasvapohjainen yhdiste nimeltään persiini. Periaatteessa avokadon kaikissa osissa on persiiniä mutta eniten ongelmia tuottavat lehdet. Taas kerran kyse on kasvin omasta puolustuksesta. Persiini on sienimyrkky suojaamassa avokadoa niiden aiheuttamilta sairauksilta - yksinkertaistean: se on homeensuoja-aine. Avokadoissakin on eronsa, ja guatemalalainen on myrkyllisin tapausten määrissä laskien - joten älkää kasvattako guatemalasta tuotua avokadoa puutarhassa.Ainakaan jos on lampaita.

Persiinimyrkytys\[ref\]The Merck vet. manual: [Avocado](http://www.merckvetmanual.com/mvm/toxicology/food_hazards/avocado.html). Tilanne 18.10.2016\[/ref\] aiheuttaa sydämessä kudostuhoja ja tappaessaan lopputulos on sama kuin sydänkohtauksessa. Toinen oire on rintatulehdus, joka syntyy useimmiten imettäville 24 tunnin kuluessa persiinin saamisesta, usein juurokin avokadon osien syömisestä. Puhtaana persiininä annostettuna hiiriemot saivat rintatulehduksen annoksella 60 - 100 mg/kg ja kun määrä ylitti 100 mg, niin siitä seurasi sydänkudoksen kuolemaa. Vuohet saivat rintatulehduksen syötyään avokadon lehtiä 20 g/kg ja sydänvauriot syntyivät määrällä 30 g/kg. Undulaateille kehittyi käytöshäiriöitä, mm. höyhenten repimistä, saadessaan gramman hedelmälihaa  ja kun määrä nousi 8,7 grammaan, niin kuolema seurasi 48 tunnissa. Jos hevoset ovat saaneet syödäkseen avokadon oksia ja lehtiä, niin siitä on seurannut rintatulehdesta, sydänvaurioita ja koliittia.

Ihmiset eivät kärsi persiinistä ja avokado on täysin turvallinen. Ainakin jos ei ole sille allerginen. Syytä ei tiedetä, mutta luultavasti ihminen käsittelee (sekasyöjänä) persiiniä eri tavalla, tai meillä on jokin sopiva entsyymi. Kukaan ei tarkkaan tiedä syytä.

Se, että koirat eivät saa avokadosta persiinimyrkytystä, perustuu vahvimmin yhteen perustaan. Tapauksia ei käytännössä tunneta, mutta koirat ovat kuitenkin syöneet avokadoa. Tapauskertomuksia löytyy vain yksi kahdesta koirasta (Buoro ym. 1994\[ref\]Buoro IB, Nyamwange SB, Chai D, Munyua SM. Putative avocado toxicity in two dogs. Onderstepoort Journal of Veterinary Research, 61:107-109\[/ref\]). Keniassa tavattiin kaksi toistensa lähistöllä, mutta eri maatiloilla, asuvaa koiraa, joiden oireet olisivat olleet oppikirjaesimerkkejä persiinimyrkytyksestä, jos ne olisivat olleet vuohia. Kummallakin maatilalla kasvoi avokadoa. Ongelma on vain siinä, että oireet ja löydökset viittasivat täysin persiiniin, mutta kummankaan koiran vatsalaukusta ei löytynyt avokadoa eikä kummankaan oltu nähty syöneen sitä. Toisaalta, koirat olivat sairastaneet jo pidempään ja toinen oli jo ehtinyt kuolla ennen yliopistolle ottoa, joten se, että vatsalaukusta ei löydy mitään, ei ollut sinällään yllätys. Molemmat olivat myös sinänsä tyypillisiä farmikoiria, että ne olivat koko ajan vapaina - oletettavasti ainakin. Siksi ei tiedetä varmuudella, että ne ovatko ne syöneet avokadoa - mutta hypoteesi oli, että koska oireet olivat täysin samanlaisia kuin persiinillä, niin ne olisivat jossain vaiheessa syystä tai toisesta oppineet syömään avokadoa.

Edelleenkin. Yhtään toista tapausta ei tunneta.

Kissoilla on vielä helpompaa. Niiltä ei löydy edes sitä yhtä epäiltyä tapausta. Tosin, kissat varmaan syövätkin koiria harvemmin ylipäätään avokadoa, ainakaan vapaaehtoisesti.

Tarjotaan yksi lista lisää vaarallisuudesta: [Infograafi aiheesta paljonko on paljon vaarallisia ruokia](https://www.katiska.eu/terveys/myrkyt-terveys/paljonko-on-paljon/).

Tallenna

Tallenna
