---
title: "Koiran makuuhaava"
date: 2010-02-24
categories: 
  - "koira"
---

**Makuuhaavat** ovat harvinaisia Suomessa, mutta jos niitä tulee, niin yleensä joko pahasti loukkaantuneille toipilaille tai imettäville nartuille. Vaikka muualla maailmassa niitä löydetään jopa kilpakoirilta, niin Suomessa makuuhaavoja ei tiettävästi ole ollut yhdelläkään normaalikuntoisella greyhoundilla - ei aikuisella eikä pennulla - yhtä lukuun ottamatta. Siinä oli kyseessä erään kokemattoman pennuttajan taitamattomuus. Ainakin haluan ajatella sitä kokemattomuudesta johtuvana, koska toinen vaihtoehto olisi laiskuus.

## <!--more-->Synty

Makuuhaavan aiheuttaa riittämätön verenkierto ja siitä kehittyy onkalomainen tulehtunut haava. Kun koira makaa koko ajan samassa asennossa, niin alustaa vastaan painuneessa ruuminosassa yleensä pintaverenkierto häiriintyy. Silloin pintakudoksiin syntyy eräällä tavalla kuolio. Iho vaurioituu, kun se ei saa happea ja siihen tulee usein myös sekundäärisenä oireena bakteeritulehdus. Useimmiten makuuhaavoja löydetään uloimmista varpaista, ranteista, kintereestä, kyynerpäästä ja lavan alueelta, mutta ehdottomasti yleisin paikka on reisi.

Makuuhaavan aiheuttaja on aina huono hoito. Koira makaa liian kovalla alustalla. Koska makuuhaavoja tavataan imettäviltä nartuilta, niin on aivan perusteltua kyseenalaistaa kasvattajan toimintatavat. Ongelmia syntyy, kun pentulaatikon pehmusteita, yleensä sanomalehteä, ei vaihdeta riittävän usein - se on märkänä kova - eikä mitään muuta alusta käytetä kuten lämpökarvaa. Lisäksi voidaan väittää, ettei narttua ole liikutettu tarpeeksi usein. Normaalilla koiralla, johon myös imettävät nartut kuuluvat, makuuhaavat ovat siis aina kehnosta hoidosta johtuva ongelma.

Pahasti loukkaantuneilla koirilla, jotka joutuvat makaamaan paljon, makuuhaavat voivat syntyä varkain, varsinkin jos koira joutuu syystä tai toisesta makaamaan samalla kyljellä.

## Hoito

Makuuhaavat paranevat useimmiten itsestään ajan myötä, edellyttäen että elinolosuhteita on parannettu ja koira pääsee liikkumaan. Useimmiten on kuitenkin syytä aloittaa lääkekuuri. Johtuen ihotulehdusten luonteesta ja luonnostaankin muita kudoksia pienemmästä verenkierrosta, niin pelkkä antibiootti ei riitä. Yleensä suositellaan amoksilliinia (200mg joka 8. tunti) sekä sulfaa kuten Tribissen 80:ä (tabletti kahdesti päivässä viiden päivä ajan) yhdessä. Lisäksi haava on pidettävä puhtaana vesihoidolla ja kuivattava huolellisesti. Kortisonisalvoja ei saa käyttää, sillä ne alentavat suojaa tulehdusta vastaan ja hidastavat ihon paranemista.

Tärkein hoito on kuitenkin kasvattajan ryhdistäytyminen sekä makuualustasta huolehtiminen.
