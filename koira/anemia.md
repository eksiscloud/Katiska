---
title: "Anemia"
date: 2011-07-15
categories: 
  - "koira"
---

**Anemia** on tila, jossa [punasolujen](https://www.katiska.eu/koira/anatomiaakin/veri/) tai hemoglobiinin määrä on vähäinen tai niiden rakenne on poikkeava. Se ei ole itsessään sairaus, vaan oire jostain muusta ongelmasta.

<!--more-->

Punasolu ei kykene jakautumaan sen jälkeen kun se on syntynyt, siksi olemassa olevat punasolut eivät kykene korjaamaan punasolujen vähäisyydestä johtuvaa anemiaa.

## Syyt

Monet eri asiat voivat aiheuttaa anemiaa. Yleisimpiä ovat:

1. [Vertaimevät madot](https://www.katiska.eu/terveys/terveys-yleinen/lapamato/) (hakamadot ja piiskamadot). Keskimäärin yksi mato käyttää 2 ml verta 24 tunnissa; greyhoundilla on 3 litraa verta.
2. [sinkin](https://www.katiska.eu/tieto/koira-tarve-mineraali/sinkki-valokeilassa/), [kuparin](https://www.katiska.eu/tieto/koira-tarve-mineraali/kupari/) tai [raudan](https://www.katiska.eu/tieto/rauta/rauta/) puute.
3. [B-ryhmän](https://www.katiska.eu/tieto/koira-tieto-ravitsemus/koira-tarve-vitamiini/b-vitamiinit/) vitamiinien puute, varsinkin [B12\-vitamiinin](https://www.katiska.eu/tieto/koira-tieto-ravitsemus/koira-tarve-vitamiini/b12-vitamiini-koiralla/).
4. [A-vitamiinin](https://www.katiska.eu/tieto/a-vitamiini/a-vitamiini/) puute.
5. [C-vitamiinin](https://www.katiska.eu/tieto/c-vitamiini/c-vitamiini/) puute.
6. Verenvuoto. Haavat, murtumat, jopa lihasten repeämät ja revähdykset.
7. Alentunut punasolujen tai hemoglobiinin tuotanto kilpailustressin (sportanemia/atleettianemia) tai tulehduksen takia.
8. Määrätyt sairaudet, kuten leukemia.

## Oireet

Koiran kestävyys ja nopeus kärsivät, koska elimistö ei saa tarpeeksi happea. Lisäksi palautuminen pidentyy huomattavasti. Ulkoisina merkkeinä ensimmäisenä on ikenien ja limakalvojen värin vaaleneminen, sekä turkin heikko kunto.

Kun greyhoundilla punasolujen määrä alittaa 9 miljoonaa per kuutiomillimetri ja Hgb 180, niin hoito aloitetaan, vaikka se ei vielä silloin ole varsinaisesti aneeminen. Ylipäätään jos treenatun, hyväkuntoisen ja aikuisen greyhoundin hemoblobiini lähestyy 200, niin asiaan on kiinnitettävä huomiota. Sen sijaan muilla roduilla, eräitä vinttikoiria lukuunottamatta, 200 hemoglobiini on erittäin korkea.

## Verikoe

Verikoe on otettava ennen ruokailua, sekä ennen juoksuttamista tai vähintään 6 - 8 tuntia juoksuttamisen jälkeen. Eläinlääkärille kannattaa myös antaa todelliset tiedot koiran kunnon heikkenemisestä, ruokavaliosta, annetuista lisäravinteista, muusta lääkityksestä sekä madotuksista.

## Hoito

Hgb:n nostaminen vaatii ruokaan [aminohappoja](https://www.katiska.eu/ravitsemus/proteiinit/aminohapot/), rautaa, B12\-vitamiinia ja muita B-ryhmän vitamiineja. Nämä voidaan antaa ravintolisinä tai injektiona.

Greyhoundeilla yleisesti käytettäviä nestemäisiä rautavalmisteita voidaan antaa esimerkiksi seuraavasti: 10 ml kahdesti päivässä 14 päivää; tai 10 ml kahdesti päivässä 10 päivää, sen jälkeen 10 ml kerran päivässä vielä 10 päivän ajan. B-vitamiineja, varsinkin B12\-vitamiinia suositellaan käyettäväksi yhdessä raudan kanssa. Yleisenä nyrkkisääntönä neuvotaan antamaan 50 μg kahdesti päivässä 14 päivän ajan, tai 50 μm kahdesti päivässä 10 päivää ja sitten 50 mg kerran päivässä 10 päivää lisää.

Useimmille anemiapotilaille riittää kaksi kuuria 2 - 3 viikon välein, eikä uutta kuuria 6 - 8 viikkoon.

Eräs syy lievään anemiaan on ruokintavirhe, jolloin ollaan raakaruokinnassa unohdettu [maksa](https://www.katiska.eu/tieto/koira-raakaruokinta-raaka-aineet/maksa/) ja samalla lihan määrä on ollut liian alhainen.

Kuten monissa muissakin ongelmissa, niin anemiassakin [stressillä](https://www.katiska.eu/terveys/terveys-yleinen/stressi/) on suuri osuus. Siksi mahdolliset stressin aiheuttajat olisi poistettava, ja ehkä treenaus- ja kilpailutahtia tarkistettava.

Treenauksen puute tai liiallinen keveys saattaa olla myös yksi syy alentuneisiin veriarvoihin. Nopeiden lihassolujen toiminta, eli juoksuttaminen, kiihdyttää punaisten verisolujen ja hemoglobiinin tuotantoa, jotta lihasten kasvanut hapentarve saataisiin tyydytettyä. Mikäli koiraa treenaataan kävelyttämällä, niin sen veriarvot eivät nouse niin nopeasti ja sellaiselle tasolla, jolle sen pitäisi kunnossa olevalle koiralle. Tässä tapauksessa rautavalmisteen käyttö 2 - 3 viikkoa ja vetojen otto 2 - 3 kertaa viikossa yli 200 metriä nostaa veriarvot sinne minne pitäisikin.

## Sport anemia

**Sport anemia** tunnetaan myös suomennetuilla termeillä **atleettianemia** tai **urheilija-anemia**.

Se on tila, joka tunnetaan ihmisurheilijoilla, hevosilla ja urheilukoirilla. Siinä kovatahtisen treenauksen aiheuttaman stressin takia punasolujen määrä hitaasti laskee.Syy saattaa johtua korkeammasta proteiinien tuhoutumisesta ja poistumisesta, tai hormonitasojen muutoksista.

Greyhoundeilla tilaa ei periaatteessa ole, mutta käytännössä tuohon viittaavaa ongelmaa on havaittu. Sen saa vältettyä korkeaproteiinisella ruokinnalla, sekä harjoittelutahdin keventämisellä. Sport anemia on aina merkki myös ylirasituksen aiheuttamasta [ylikunnosta](https://www.katiska.eu/terveys/hermostollinen-ylikunto/).

**Kuva:** [Rjgalindo](http://es.wikipedia.org/wiki/User:Rjgalindo) \[[GFDL](http://www.gnu.org/copyleft/fdl.html) or [CC-BY-SA-3.0](http://www.creativecommons.org/licenses/by-sa/3.0/)\], [via Wikimedia Commons](http://commons.wikimedia.org/wiki/File:AnemiaFrote.jpg)
