---
title: "Jakke Calc D3+Zn"
date: 2019-06-27
categories: 
  - "koira"
tags: 
  - "d-vitamiini"
  - "kalsium"
  - "lisaravinteet"
  - "sinkki"
  - "tuotearvostelut"
---

Criollon valmistama Jakke-sarja (ei sukua) pitää sisällään kalsium/D-vitamiini/sinkki -lisän, joka kiinnostaa monia. Suurin syy kiinnostukseen lienee se, että samasta purkista saataisiin ruokinnassa yleisimmin käytetyt lisät. Harvoin, jos koskaan, monituoteet kuitenkaan täyttävät odotuksia. Lisäravinteet ovat kirjava ala koiramarkkinoilla.

<!--more-->

Katsotaan samantien mitä purkista löytyy. Jos googlettaa, niin kannattaa olla hieman hereillä. Osalla jälleenmyyjistä on näkyvissä väärät tiedot. He ilmoittavat yhdisteen määrät, eivät aineen määriä

**Jakke Calc D3+Zn sisältää grammassa**

- kalsiumia 203 mg
- sinkkiä 10 mg
- D3-vitamiini 2,6 µg

Tuo tarkoittaa silloin sitä, että jos oletetaan koiran tarpeiksi

- [kalsiumille](https://www.katiska.eu/tieto/kalsium/kalsium/) 80 mg/kgEP (NRC: 130 mg/kgME)
- [sinkille](https://www.katiska.eu/tieto/koira-tarve-mineraali/sinkki-valokeilassa/) 2 mg/kgEP (NRC: 2 mg/kgME)
- [D-vitamiinille](https://www.katiska.eu/tieto/d-vitamiini/d-vitamiini/) 0,7 µg/kg (NRC: 0,45 µg/kgME)

Niin saadaan heti mitoitus. Gramma tuotetta kattaa koirakiloja

- kalsium: 2,5 kg
- sinkki: 5 kg (NRC: n. 10 kg)
- D-vitamiini: 3,7 kg (NRC: n. 13 kg)

Se mikä tässä on mielenkiintoista, on että tuotteen nimi on väärin, jos mietitään koirien tarpeita. Se on nimittäin D-vitamiini ja sinkkituote, joka antaa hiukan kalsiumia. Sen nimi pitäisi olla Jakke D3 Zinc+Calc.

Tässä on nimittäin nyt asenteellinen ongelma. Väitän, että suurin osa ostaa tuota nimenomaan kalsiumtuotteena ja toivovat saavansa siitä myös sinkkiä ja D-vitamiinia. Toki asiakkaillakin on vastuunsa ja jokaisen aikuisen pitäisi tietää, että tuotteiden nimet ovat osa markkinointia, eivät tuotetietoja, mutta silti.

Nyt arvailen. Tuliko tuote markkinoille pian sen jälkeen kun Jakke Zinc jouduttiin poistamaan markkinoilta? Jos näin on, niin sitten haiskahtaa siltä, että Criollo käytti systeemiä hyväkseen ja muilutti sinkkilisän kalsiumiksi piilotettuna takaisin markkinoille.

Minulla ei ole mitään sitä vastaan. Ruokaviraston vastustava suhtautuminen koirien sinkkilisiin on täysin perusteeton. Silloin ollaan juurikin tässä tilanteessa, että markkinoiden suhteen hyödyllisin ja halutuin asia, sinkki, meikataan kalsiumin ja jaksollisen järjestelmän tunnuksen taakse. Kyllä - loppu oli omaa pähkäilyä.

Vilkaistaan vielä kulupuolta, sillä siinä selviää onko Jakke hyödyllinen vai ei.

Jos haluan 30 kg koiralle 50 mg sinkkiä (vastaa siis kahta pilleriä [Vidan vahvaa sinkkiä](https://www.katiska.eu/tuotearvostelut/vitamiinit-mineraalit/vidan-vahva-sinkki/)), niin tarvitsen Jakkea 10 grammaa (lähes ruokalusikallinen). Silloin saisin D-vitamiinia 26 mikroa. Jos haluaisin samalle koiralle 0,7 µg/kg D:tä, niin tarvitsisin 21 mikroa. Jakke antaisi siis hieman liikaa D-vitamiinia, mutta ylitys on merkityksetön. Kalsiumia tulisi 2030 mg ja tarve on noin 1700 mg metabolisen painon kautta laskettuna. Saisin siis koiralle myös kalsiumin, mutta hivenen vajaana - ero on merkityksetön kotikoirille.

Purkin annostus suosittelee noin 3 grammaa per 10 kiloa. Se ajaa 30 kg koiralle kohdalleen, mutta muilla tulee epätarkkuuksia, kuten aina 10kg annostelussa. Ymmärrän valmistajan tarpeen tuohon. Sen sijaan pentujen ja tiineiden narttujen annostelu menee enemmän pieleen, koska se liioittelee sinkin ja D-vitamiinin rajusti. Niillä kannattaa antaa hetken aikaa tämän kylkeen jotain muuta kalsiumlisää hivenen ja mennä 3,x/10g annostuksella.

Criollo on siis poikkeus säännössä monituotteiden hyödyttömyydestä. Siinä on onnistuttu mitoittamaan kolmikko suunnilleen oikein. Annostuskin on kohtuullisen oikein suositeltu. Tilanne muuttuu, jos seuraa NRC:n suosituksia.

Criollon verkkokaupassa 500 g pänikkä maksaa 33,90 €. Silloin purkki kestäisi vajaa kaksi kuukautta ja annos maksaisi hieman vajaa 68 senttiä. Jos laskeisi päiväannoksen kalsiumkarbonaatille, Vidalle (tai esim. [Biotiini Fortelle](https://www.katiska.eu/tuotearvostelut/vitamiinit-mineraalit/biotiini-forte/)) ja LIdlin D-vitamiinille, niin pääsisi halvemmalla. Mutta ero ei ole tolkuttoman suuri. Maksi- ja jättikokoisille hinta saattaa nousta niin korkeaksi, että kannattaa hieman ynnäillä.

Jakke Calc D3+Zn ei kuitenkaan välttämättä sovi kaikille. Mikään tuote ei sovi. Ongelma on sitraatissa, joka saattaa olla hankala närästävillä koirilla.

Tuote on hyvä, omassa kategoriassaan jopa erinomainen. Mainoksissa ei luvata oikein mitään, joten siitäkään ei pääse kiukuttelemaan. Hinta on hivenen korka, mutta toisaalta mineraalit ovat sitraattina, joka tasaa hintaeroa.

**Valmistajan sivut:** [https://www.criollo.fi/shop/product\_details.php?p=130](https://www.criollo.fi/shop/product_details.php?p=130)
