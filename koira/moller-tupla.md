---
title: "Möller Tupla"
date: 2019-03-09
categories: 
  - "koira"
tags: 
  - "a-vitamiini"
  - "annostus"
  - "d-vitamiini"
  - "dha"
  - "epa"
  - "kalaoljy"
  - "omega-3"
  - "tuotearvostelut"
---

Möllerin Tupla on monen valinta, kun halutaan samasta kapselista A-vitamiini, D-vitamiini ja omega-3 rasvahapot. Se, että Tuplan saa lisäksi ostettua käytännössä mistä tahansa ruokakaupasta, on omanlaisensa etu, jopa verkkokauppa-aikana. Tuplankin kohdalla kannattaa olla hintatietoinen, sillä haarukka on aika iso.

<!--more-->

Möller Tupla on kalaöljykapseli, johon on lisätty A-, D- ja E-vitamiinit. Siinä on sen etu, sekä haitat - samassa kapselissa. Haittana on nimenomaan kalaöljy, mutta se on haitta vain, jos koira on närästysherkkä. Muilla tiivistetty kalaöljy on pelkästään omega-3 rasvahappojen EPA ja DHA lähde.

Kapseli itsessään on pienehkö, joten suurin osa koirista syö se ihmettelemättä. Mutta jos koira on pillerinsylkijä, niin tämäkään kapseli ei ole niin pieni, etteikö se jäisi kupin pohjalle. Mutta geelikapselina se on niin liukas, että moisen saa helposti työnnettyä koiran kurkusta. Mutta jos ei halua asian kanssa riidellä, niin kolmosia saa nesteenäkin.

Se mikä aidosti kiinnostaa, on ravintosisältö ja miten se vastaa koiran tarpeisiin. Yhdessä kapselissa on:

- Omega-3 rasvahappoja 320 mg  
    joista EPA+DHA yht. 265 mg
- A-vitamiini 125 µg
- D-vitamiini 7,5 µg
- E-vitamiini 5 mg

Möllerin Tuplaa kiusaa siten aivan sama kuin kaikkia monituotteita. Ne eivät koskaan kata kaikkien tarpeita, jolloin aina tarvitaan lisää kuitenkin. Tai sitten hyväksytään vaje.

Selitetään asia hieman, mutta hoidetaan ensin omega-3 -kysymys alta pois. Ihan siksi, että se on helpoin.

Möllerin Tupla ei ole tupla sisältönsä vuoksi, vaan että sitä suositellaan annettavaksi kaksi kapselia. Tai siksi, että sitä aika usein myydään tarjouksessa kaksi purkkia yhdessä. Itseasiassa siinä on lähes puolet vähemmän kalaöljyä, joka pitää sisällään rasvan muut hyvät osat. Kolmosia Tuplassa on ihan saman verran kuin kaikissa muissakin. Mutta jos Tupla tarkoittaa sitä, että siinä on lisättynä D- ja A-vitamiinia, niin sitten enemmän lupaileva nimi on perusteltu.

Omega-3:lle ei ole mitään suositusta. Tai on koirien (ja ihmisten) täysravinnolle, mutta se ilmoitetaan kasvipohjaisen ”peruskolmosen” ALA:n kautta. Tarkoittaa sitä, että mikä tahansa annos kelpaa.

Joten kolmosen suhteen kannattaa katsoa mitä saa ja mihin hintaan, eikä siinä Möller ole todellakaan edullisemmasta päästä. Joten korkeampi hinta olisi perusteltava vitamiinien kautta.

Koiran tarve A-vitamiinille on noin 30 µg/kg. Jos koira syö kuivamuonaa tai muuta täysravintoa, niin se ei tarvitse A-vitamiinilisää kuin terveydellisistä syistä. Tukihoidoksi siis. Raakaruokituilla sen sijaan joutuu hieman laskeskelemaan, mutta koska maksa antaa huomattavan pienillä annoksilla riittävän A-vitamiinimäärän plus kaiken, jota Möller ei anna, niin Tuplalle ei ole kuin yksi peruste. Se on silloin kun koira ei todellakaan suostu syömään maksaa missään muodossa.

D-vitamiinin tarve on haarukassa 0,2 - 0,7 µg/kg ja erittäin useasti käytetään nimenomaan korkempaa määrää (sama kysymys kuin ihmisillä ottaako 12,5 vai 50 mikroa). Taas kerran, D-vitamiinilisän varsinainen miettiminen koskee enemmälti perusruokinnassa raakaruokkijoita.

E-vitamiinia pitäisi antaa saada vähintään 2 mg/kg, mutta rasvainen ruoka nostaa ainakin 4 milligrammaan kilolle ja aktiivisuus sekä raskas työ siitäkin yli.

Kun tuo kaikki ynnätään, niin:

- Omega-3:sia riittävästi tai ei, kukaan ei tiedä
- A-vitamiinille kapseli riittää 4 kilolle
- D-vitamiinille kapseli 10 kilolle
- E-vitamiini perustarpeessa kapseli 2 kilolle

Nyt tiedämme, että Möller Tupla on koiralle ”vain” omega-3 lisä sekä D-vitamiinin lähde. Jos sitä käytetään yhtenä kapselina omega-3 takia, niin vitamiinisisältö ei merkitse yhtään mitään minkään kokoiselle.

Mutta jos Tuplaa haluaa käyttää raakaruokinnan ”peruslisänä”, niin kyse on vain siitä, että haluaako maksaa moista hintaa D-vitamiinista vain siksi, että saa myös kolmosia. Samalla A-vitamiini nousee sen verran, että periaatteessa pitäisi leikata maksan määrää - mutta vain periaatteessa. A-vitamiinin yliannostus on enemmänkin teoriaa ja Tuplan määrissä koskee vain kääpiöitä.

E-vitamiinin saannissa kapseleilla ei ole yhtään mitään merkitystä. Se on siellä vain ja ainoastaan säilömässä kalaöljyä. Vaikka kyseessä on merkityksetön asia, mutta koska E-vitamiinia mainostetaan, niin tökitään sitä hieman.

Ilmoitettu E-vitamiinimäärä on kokonaismäärä. Mutta kaikki E-vitamiinin muodot eivät ole vitamiiniaktiivisia eli ei toimi elimistössä vitamiinia, mutta on kylläkin säilöntäaine. Tuplaa on lisätty kahta eri E-vitamiinin lähdettä, jotka kummatkin näkyvät kokonais-E-vitamiinina. Dl-alfa-tokoferoli on ns. synteettinen E-vitamiini, josta noin puolet on ”toimivaa” E-vitamiinia. Joukossa on myös tokoferoliuutetta, joka on ilmoitettu säilöntää tekeväksi. Se lienee myös dl:ää, tai jotain aivan muuta. Kaikki yhdessä tarkoittaa, että ilmoitetusta E-vitamiinmäärästä (5 mg/kapseli) on parhaassakin mahdollisessa tapauksessa varsinaista E-vitamiinia enintään puolet - mutta neljäsosa saattaa olla lähempänä totuutta. Kapseli on siis mainostettua vieläkin kehnompi E-vitamiininlähde.

Möllerin Tupla on toimiva, mutta kallis D-vitamiinilisä. Sen ainoa järkevä käyttökohde on 10 kiloiset, ottaen antaen, koirat ja kapseli annetaan joka päivä. Ja silloinkin koiranomistajalta vaaditaan pientä piittaamattomuutta rahasta, sillä 100 kapselin purkki riittää kolmeksi kuukaudeksi.

**Valmistajan sivu:**

https://www.moller.fi/tuote/moller-tupla/
