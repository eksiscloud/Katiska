---
title: "Ruokintaneuvojen järki ja järjettömyys"
date: 2015-08-14
categories: 
  - "koira"
---

Kun tekee koirien ruokintaneuvontaa työkseen, ei voi olla törmäämättä uusiin trendeihin. Tämän hetken uusi trendi on riisi - ja sitä ovat jos jonkinlaisten vaivojen hoitoon määränneet "koulutetut" ruokinta-asiantuntijat. Okei, akuuttiin ripuliin riisi ja sen keitinvesi ovat jees, kunhan ne sopivat koiralle muuten. Mutta pitkäaikaisessa ruokinnassa riisi ja pikkukikkara lihaa sekä hiukan homeopaattista kalsiumia... No, ihan lyhyesti ilmaistuna, VAARALLISTA.

<!--more-->

Tuollaisella ruokinnalla kaikkein perustavimmat tarpeet jäävät kattamatta. Vaikka olisi sairauden vuoksi pakotettu käyttämään erittäin kapeaa raaka-ainearsenaalia, pitää lihan olla perusta, ja sitä on oltava riittävästi. Myös kivennäisistä ja vitamiineista huolehditaan, jotenkin. Tähän mennessä jokaiselle koiralle on löytynyt jokin sopiva valmiste, tai ruokinta on jo [perusteiltaan](https://www.katiska.eu/ruokinta/perusruokaa-perussesselle/) pystytty saamaan niin kattavaksi, että lisiä ei juurikaan edes tarvitse etsiä.

Täysipainoisuuden pitää olla aina pyrkimys ja se tavoite, ja sitä kohti edetään hitaasti ja varmasti. Täysipainoisuuden pitää olla myös perusteltua. Perustarpeet pystytään [laskemaan](https://www.katiska.eu/tuote/perustyokalut/), ja vaikka kulutuksessa ja tarpeissa on eroja, on laskemalla saatu arvo ihan riittävän suuntaa antava sen toteamiseen, riittääkö ruoka vai eikö se riitä.

Omistajat - kun otatte yhteyttä ruokintaneuvojiin, tentatkaa heitä, kysykää miksi jokin asia pitäisi tehdä niin, kun he sanovat. Järkevä ruokintaneuvoja ohjaa ja tukee omistajaa seuraamaan koiraansa ja oikeita asioita sen voinnissa, sekä kykenee perustelemaan neuvonsa. Tarkastelkaa neuvoja kriittisesti - onko vastaus tyydyttävä, tietääkö neuvoja, mistä puhuu? Onko koiran koko ja tarpeet huomioitu? Mitä ruokinnasta on laskettu [täysipainoisuuden](https://www.katiska.eu/koira/kuppi-vai-saavi-nenan-alle/) takaamiseksi? Omistajalla on vastuu, omistajalla pitää olla myös suodatin. Älä maksa p\*skanjauhannasta, maksa toimivista neuvoista. Jos sanotaan, että

- riisipuuro toimii [hiivaan](https://www.katiska.eu/tieto/koira-sairaus-elimet/onko-koiran-hiiva-ikuinen-riesa/)
- lihasköyhälle koiralle pitää syöttää [naudan mahaa](https://www.katiska.eu/tieto/koira-tieto-ruokinta/koira-raakaruokinta-raaka-aineet/naudanmaha/) massan kasvattamiseksi
- 50 kiloiseksi kasvavan koiran pennulle riittää puoli kiloa lihaa ruuaksi päivää kohden
- yksi Osteomax-K kattaa [kalsiumin](https://www.katiska.eu/tieto/koira-tieto-ravitsemus/koira-tarve-mineraali/koira-ja-kalsium/) tarpeen
- maitotuotteiden kalsium riittää
- koirasi saa uuden, lääketieteellisen diagnoosin, vaikka olet juuri käynyt sen kanssa lääkärissä
- on olemassa vain jokin tietty valmiste, joka toimii
- koiran ruokintaa ei voi laskea täysipainoiseksi
- koiralla on [puhdistumisreaktio](https://www.katiska.eu/tieto/koira-syominen-yleinen/koiran-paasto/)
- koira tarvitsee luita saadakseen [sinkkiä](https://www.katiska.eu/tieto/koira-tieto-ravitsemus/koira-tarve-mineraali/sinkki-valokeilassa/)
- [luukakka](https://www.katiska.eu/tieto/koiran-terveys-sairaus/koiran-suolisto-vatsa/ummetus/) on normaalia ja toivottavaa

tai jotain muuta älytöntä, on parempi sanoa, että neuvoja ei juuri nyt tarvitakaan, kiitos avusta ja kuulemiin. Ota mielummin ensin itse selvää koirasi [perustarpeista](https://www.katiska.eu/ruokinta/yleista/vitamiinit-ja-hivenaineet-pahkinankuoressa/), jotta ne hälytyskellot soisivat silloin, kun sinulle yritetään myydä neuvoja tai patenttiratkaisuja, jotka eivät helpota koirasi ruokintaan liittyviä ongelmia. Samoin sinun täytyy reagoida aina, jos koira menee saamistasi neuvoista huonompaan suuntaan - koira on se, joka omistajan virheistä ja omituisista selityksistä kärsii niin kauan, kunnes ruokinta on kohdallaan. Asiakkaana sinulla on AINA oikeus saada vastaus ja perustelut, ja jos uusi ruokintainformaatio on ristiriidassa aiempaan tietoon, kannattaa pysähtyä hetkeksi miettimään, miksi näin - ja kumpi on luotettavampaa.
