---
title: "Kalkvita"
date: 2019-09-10
categories: 
  - "koira"
tags: 
  - "a-vitamiini"
  - "d-vitamiini"
  - "kalsium"
  - "lisaravinteet"
  - "tuotearvostelut"
---

Biofarmin valmistama Kalkvita on pitkään markkinoilla ollut tuote, jota valmistaja suosittelee "koirille kotiruoan vitaminoimiseksi ja kivennäissaannin tasapainottamiseksi". Se, että kuinka hyvin tuote täyttää mainosväittämät, onkin kyseenalaisempaa, mutta paljon sitä käytetään [kalsiumin](https://www.katiska.eu/infokortit/info-mineraalit/koira-ja-kalsium/) lähteenä.

<!--more-->

\[table id=270 /\]

Taulukossa on ilmoitettu ainoastaan oleelliset ravintoaineen. [B-vitamiinien](https://www.katiska.eu/tieto/b-vitamiinit/b-vitamiinit-lyhyesti/) määrä on merkityksetön ja [fosfori](https://www.katiska.eu/tieto/koira-tarve-mineraali/fosfori/) on täysin tarpeeton, vaikka se periaatteessa onkin ilmoitettava. Olen joskus törmännyt Kalkvitaa käsitelleisiin juttuihin, jossa on painotettu sen Ca/P-suhdetta. Se, että kalsiumin ja fosforin suhde on yksi turhimmista asioista miettiä ruokinnassa, niin kalsiumlisän sisältämällä fosforille ei ole mitään merkitystä. Jos tuota haluaa pohtia, niin ainoastaan ruuan fosfori merkitsee.

### Kalsium

Kun koiran tarve on esimerkiksi 60 mg/kgEP ja riittävän imeytymisen turvaamiseksi se tuplataan, niin tarpeeksi voidaan ilmoittaa 120 mg/kgEP. silloin Kalkvitaa annetaan kalsiumille:

- n. 0,5 g/kg

30 kg koiralle annettaisiin silloin 12 grammaa, noin ruokalusikallinen. Tai hieman vajaa 3 mitallista. Annostus on käytännössä aivan sama kuin kaikissa muissakin kalsiumlisissä - joka ei sinällään pitäisi olla yllätys, koska kalsiumin lähde on aina sama.

Jos halutaan käyttää NRC:n suositusta ilman pelivaraa imeytymiselle, niin 30 kg koiran tarve olisi 1700 mg. Silloin tarvittaisiin hieman yli yksi mitallinen.

### A-vitamiini

Kalkvitassa on poikkeuksellisen korkea [A-vitamiini](https://www.katiska.eu/infokortit/info-vitamiinit/a-vitamiini-retinoli/). Koiran tarve on noin 30 µg/kgEP, joten yksi gramma Kalkvitaa kattaa hieman vajaan yhden painokilon. Tämä tarkoittaa silloin kaavamaisesti ajateltuna, että kun Kalkvitaa antaa kalsiumin mukaan riittävästi, niin saadaan samalla puolet A-vitamiinin tarpeesta.

30 kg koiran A-vitamiinin tarve on noin 900 µg. Jos sille annetaan Kalkvitaa 12 grammaa, niin A-vitamiinia saadaan 288 µg. On hieman tulkintakysymys huomioiko sen raakaruokinnassa [maksan](https://www.katiska.eu/infokortit/info-raaka-aineet/maksa-koiran-ruokana/) määrässä - itse en huomioisi.

### D- ja E-vitamiini

D- ja E-vitamiini ovat mukana vain näön vuoksi. Niiden määrä on tolkuttoman matala. Kalkvitan hintaa olisi saattanut saada jollain sentillä hilattua alaspäin, jos niitä ei olisi lisätty. Mutta ehkä ne tulevat vitamiiniseoksen mukana ja ehkä ylipitkä analyysi saa ihmiset ostamaan helpommin. En tiedä.

[E-vitamiinin](https://www.katiska.eu/tieto/koira-tarve-vitamiini/e-vitamiini-ja-koira/) tarve on 2 mg/kg ja ylöspäin. Synteettistä tarvitaan kaksi kertaa enemmän. Kun gramma antaa luokkaa 200 koiragrammaa, niin ollaan turhissa määrissä.

[D-vitamiinia](https://www.katiska.eu/tieto/koira-tarve-vitamiini/d-vitamiini-koiralle/) tarvitaan vähintään noin 0,3 µg/kgEP, joten kun gramma antaa noin koirakilon vähimmäistärpeen mukaan, niin merkitys on turha. Kun Kalkvitaa tarvitaan kalsiumin saantiin, niin silloin on automaattisesti reilu vaje tai täysi puutos suojaravintoaineista. Toki resepti on johdonmukainen, paitsi E-vitamiinin vähyyden suhteen, mutta johdonmukaisuus on excel-kysymys, nyt yritetään tehdä ruokintaa.

Ymmärrän dilemman [täydentävien lisien](https://www.katiska.eu/ruokinta/lisaravinteet/taysi-vai-taydentava-lisa/) suhteen, mutta se ei poista kahta asiaa:

- asiakas tarvitsee edelleenkin samoja lisiä
- reseptin määrät eivät helpota eivätkä ratkaise mitään asiakkaan koiran ruokinnassa

Olisi jo aika ymmärtää, että tuotteita tehdään asiakkaalle.

Lopputulos on selvä. Kyseessä on kalsiumlisä, joka antaa vähän muutamaa muutakin, mutta ei hyödyllisiä määriä.

## Annostus

Kalkvita olisi saanut itse tuotteena sen päätarkoitukseen ihan mukavat pisteet. Mutta purkin annostus pilasi kaiken. Toki tuote ei muutu keksittyjen annostusmäärien takia, mutta ongelma on siinä, että ihmiset luottavat annossuosituksiin. Niiden luullaan perustuvan johonkin ja niitä noudatetaan.

Biofarmin annossuositus on, ruokinnasta riippumatta:

- kasvavat pennut ja tiineet sekä imettävät nartut: 5 g/2 kg
- aikuiset: 5 g/6 kg

Alussa jo todettiin mikä on aito annostus, ja se on huomattavasti alle Biofarmin näkemyksen.

Jos minulla on

- 12 kg pentu, niin sille pitäisi antaa 30 g Kalkvitaa eli 9000 mg kalsiumia; tarve on noin 2300 mg
- 30 kg tiine narttu, niin sille pitäisi antaa 75 g (!) Kalkvitaa päivässä eli 22500 mg kalsiumia, tarve on noin 6500 mg
- 42 kg aikuinen koira, niin sille pitäisi antaa 35 g Kalkvitaa eli 10500 mg kalsiumia; tarve on noin 2200 mg

Virhe on tolkuttoman iso. Se on aiheuttanut ongelmia koirille ja se on aiheuttanut tappioita Biofarmille, kun ihmiset ovat vaihtaneet tuotetta.

Tiedän mistä tuo virhe on syntynyt, mutta Biofarm on niin iso ja pitkäikäinen toimija markkinoilla, että he osaavat hahmottaa sen itsekin. Se mikä minua eniten huolestuttaa, on että annostelun virheestä on valitettu jo vuosia - eikä sitä silti muuteta. En usko, että Biofarmin varastoissa on niin tolkuttomasti valmiiksi painettuja etikettejä, että se olisi syynä. Syyn täytyy silloin olla masentavampi, Biofarmia ei kiinnosta.

Muistutuksena kaikille: **älkää annostelko koskaan mitään valmistajan suositusten perusteella, vaan aina koiran tarpeeseen**.

## Riittoisuus

Kalkvitaa myydään kahdessa koossa, 300 grammaa ja kilo. Pienille koirille varmaan 300 gramman purkki on ehkä söpömpi keittiön tasolla, mutta koska kyseessä on tuote, jota annetaan joka päivä koiran koko elinikä ja aina grammoina, eikä se vanhene, niin kilon purkki on ainoa järkevä ostos.

Kilon purkki maksaa noin 22 euroa ja jos se kestää 30 kg koiralle vajaa kolme kuukautta. Kalkvita on edullisemmasta päästä ja kalsiumin suhteen aivan samanlaisesta tuotteesta saa halutessaan maksaa yli 60 euroakin, jos haluaa. Jos kalsium maksaa luokkaa euron päivä, niin itse jätän ainakin moisen purkin hyllyyn ja ostan vaikka Kalkvitaa.

**Valmistajan sivut:** [https://www.biofarm.fi/content/fi/52/194/46/5/208/Kalkvita%20300g.html](https://www.biofarm.fi/content/fi/52/194/46/5/208/Kalkvita%20300g.html)
