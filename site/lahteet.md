---
title: "Lähteet"
date: 2015-11-08
categories: 
  - "site"
tags: 
  - "meta"
  - "tutkimus"
---

Aika ajoin Katiskan artikkelien suhteen huudellaan lähdeviitteiden perään. Useissa asioissa ne ovat merkitty, osasta ne puuttuvat ja osaan niitä ei koskaan laitetakaan. Kaikki selvät fakta-artikkelit, joista viitteet puuttuvat ovat joko niin vanhaa perua, ettei viitteitä laitettu  (edelleenkin kannattaa muistaa historia, tein tätä itselleni) tai sitten kyseessä on niin vanhaa ja koeteltua tietoa, ettei se kaipaa viitteitä. Minä en tule koskaan laittamaan viitettä sille, että maa kiertää aurinkoa tai C-vitamiini ei ole vitamiini koirille. Sen sijaan jos tulee uutta tietoa, että C-vitamiini olisikin vitamiini, niin siihen löytyisi viite, koska kyseessä olisi uusi tieto, joka muuttaisi sitä, joka on ennen tiedetty.

<!--more-->

Yhteenkään kolumnityyppiseen ei tule viitteitä, ei koskaan. Ne eivät kuulu mielipidekirjoitteluun. Ja jos sinulla on vaikeuksia erottaa toisistaan mielipide, tulkinta, toteutus ja tieto, niin yksikään lähdeviite ei voi sinua pelastaa. Myöskään yhtenkään 101-tyyppiseen alkeita käsittelevään perusjuttuun ei tule viitteitä - mikään ei pelota perusteita opettelevaa yhtä paljon kuin tiedejulkaisun imitointi.

Oli jutussa viitteet tai ei, niin sinulla on täysi oikeus ja mahdollisuus penkoa itsekin sama tieto. Käytä tuota mahdollisuutta, jos haluat tietää enemmän.
