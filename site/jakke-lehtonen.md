---
title: "Jakke Lehtonen"
date: 2010-11-07
categories: 
  - "site"
tags: 
  - "katiska"
  - "meta"
---

<!--more-->![10393752_10152890233939375_1672723710035997958_n](images/10393752_10152890233939375_1672723710035997958_n-e1429867393203.jpg)

**Jakke Lehtonen** on Katiskan päättävä elin, ja ahkerin sisällöntuottaja.

Vastaan viime kädessä Katiskaan liittyvistä koulutuksista ja sivujen toiminnasta. Olen tehnyt pitkän uran koirien parissa. Historian alkutaipaleellani hakkasin päätään seinään PK-lajeissa, ja kun ei menestystä oikein tullut (laiskuus ja kärsimättömyys ovat huono yhdistemä koirien kouluttamisessa), siirryin greyhoundeihin.

Blogin asetusten kohdassa _Omat tietosi_ luki aikoinaan lyhyesti:

> Jakke Lehtonen.Tieto. Taito. Osaaminen. Teoria. Käytäntö. Tuuri. Kyseenalaistaminen. Kokeilu. Onni. Määrä. Tekeminen. Kysyminen, Sekä onni ja tuuri. Nuo ovat menestyksen rakennuspalikoita. Koirissa ja elämässä. Opittu Suomessa, Ruotsissa ja Irlannissa.

Rotuja on mahtunut useampikin elämänuraan: saksanpaimenkoiria, cockerspanieli, hollanninpaimenkoiria, dobermanneja, beauceroneja, kaukaasianpaimenkoiria, whippetejä, malinois, greyhoundeja, russeleita, sekarotuisia, valjakkokoira... Kaikista piti myös perheessä yrittää siitosmenestystä. Joskus onnistui, joskus ei. Menestyksen suurimpia esteitä eivät olleet koirat, vaan oma kärsimättömyys ja kädettömyys.

Greyhoundit ovat kuljettaneet minua ympäri Eurooppaa, aina asumaan Ruotsiin puoliammattilaisena ja voittamaan siellä kutsukilpailujen lisäksi maan tärkeimmät Derbyn ja Veteraani-Derbyn ja lopuksi Irlantiin tekemään greyhoundeja täysipäiväisesti. Oppivuosiin mahtuu satoja koiria oikkuineen ja ongelmineen.

Menestys greypuolellakaan ei ole ollut automaatio – vanhat uskomukset ovat vesittäneet valmennusta ja kisamenestystä. Vasta, kun koirien kanssa rikottiin perinteiset kaavat ja alettiin etsiä parempaa tapaa toimia, joka perustui siihen mitä aidosti

- koirien fysiikka ja aineenvaihdunta tekee
- ruoka ja ravintoaineet toimivat
- sprintterin fyysinen treeni pitää sisällään

niin myös menestystä alkoi syntymään.

Perheen Lehtonen ja Turunen greyhoundit olivat Suomen menestyneimpiä lähes millä tahansa mittapuulla. Kaikki mikä oli voitettavissa, voitettiin useampaan kertaan. Meillä on myös hallussa kaikkien kuningasmatkojen rataennätykset. Vuoden menestyneimmän kilpakoiran Vuoden Koira titteleitä eri kategorioista löytyy vino pino palkintohyllystä.

Hyvin tehty työ ja koirien kokonaisvaltainen hoito näkyvät tuloksissa.

[![](images/27336426_10156136590829375_3121714112391117642_n.jpg)](https://www.katiska.eu/wp-content/uploads/2020/02/27336426_10156136590829375_3121714112391117642_n.jpg)

Vuosikymmenten peräksiantamaton oppiminen sekä aidon tutkitun tiedon perkaaminen koiramaailman vallanneiden uskomusten, luulojen ja kuvitelmien joukosta loivat vahvan ja vakuuttavan osaamisen koirien ruokinnassa ja ravitsemuksessa. Asiakokonaisuus, joka on aina ollut suurin intohimo. Suurempi, kuin koirien treenaaminen ja niillä voittaminen.

Koirien ruokinta ja ravitsemus tuli harrastuksena kuvioihin kolmattakymmentä vuotta sitten, ja jossain vaiheessa siitä tuli osa elantoa, kun tulot riippuivat koirien mahdollisimman hyvästä fyysisestä suorituskyvystä sekä terveydestä.

Teoriaa on kahlattu tietomäärältään muutamankin yliopistotutkinnon verran, ravitsemusta ja urheilulääketiedettä, mutta ilman tutkintoja. En minä titteleitä tarvitse, vaan tietoa. Koirien ravitsemusta ei missään opeteta, joten eläinlääkinnän, fysiologian sekä tutkimustyön materiaalit tulivat tutuiksi. Ei minulla Google ole eniten käytetty hakukone - se on PubMed. Käytäntöä onkin sitten harjoiteltu useamman sadan, tai tuhannen, koiran kanssa. Sama tarina fyysisen puolen kanssa.

Tätä nykyään olen päätoiminen koirien ravintoneuvoja ja omistajia kouluttava luennoitsija, jonka live-toiminnan pääpaino on pienryhmille toteutettavissa ravintoklinikoissa, ravinto-ongelmien ratkaisuissa sekää urheilukoirien erityistarpeissa.

Toinen puoli työstä koirien ravinto-ongelmien ratkaisuissa tapahtuu suoraan koiranomistajien kanssa.

Suuri yleisö tuntee minut myös koiratiedon suurimman tietopankin ja Suomen suurimman koirasivuston Katiskan taustalta.

Muualla somessa en suuremmin vaikuta, mutta löydät hieman sellaista koira-asiaa, jota ei täällä näy, esimerkiksi [Mastodonissa](https://kvarkki.nexus/@jagster) , joka on korvannut täysin Xwitterin käytön. Mutta varoituksen sanaa, että Mastodonissa julkaisemani mikrobloggaukset lähes aina käsittelevät aivan muita asioita kuin koiria.

Se mistä sinun kannattaa tavoitella minut, ja varsinkin koira-asiaa monen muun aihepiirin lisäksi, on [Katiskan foorumi](https://foorumi.katiska.eu). Vilkaise - paljon parempi paikka kuin Facebook.

[![](images/20050123-20050123-untitled-002-1024x768.jpg)](https://www.katiska.eu/wp-content/uploads/2015/11/20050123-20050123-untitled-002.jpg)

Koiranomistajien ruokintaongelmien lisäksi työskentelen B2B-akselilla. Teen pääsääntöisesti reseptiikkaa ja tuotteistusta rehumarkkinoille sekä lisäravinnepuolella, mutta myös kasvavissa määrin markkinoinnin konsultaatiota. Asiakkaina on ollut useita suomalaisia yrityksiä, mutta yhteistyötä löytyy myös Ruotsista, Saksasta, Hollannista sekä Irlannista.

Kun tekee töitä yritysten kanssa, jotka tekevät tuotteet, sekä kuluttajien kanssa, joille tuotteet on suunnattu, niin saa mahtavasti oppia sekä kokemusta eräällä tavalla aidan molemmilta puolilta. Paitsi että kasvaa ymmärrys mitä tuotteet ovat, miksi ne on tehty ja mitkä ovat niiden potentiaalit sekä heikkoudet, niin on oppinut yhdistämään molempien puolien tarpeet niin, että kaikki voittavat.

 

[![](images/Jakke-1024x330.jpg)](https://www.katiska.eu/wp-content/uploads/2019/03/Jakke.jpg)

Työskentely koko ketjussa aina koiranomistajista kaupan kautta teollisuuteen on opettanut myös elintärkeän asian: milloin voi tehdä kompromisseja koiran ruokinnan ja ravitsemuksen kanssa, ja milloin on oltava ehdoton. Noudatan tuota käyttäytymismallia horjumatta, koska se on ainoa tie tehdä asiat koiran parhaaksi.

Jos tarvitset apua koirasi ruokinta-asioista, pienissä kuin isoissakin pulmissa, niin anna minun selittää asiat niin, että ymmärrät mitä teet ja miksi. [Buukkaa puhelinaika Katiskan Storesta](https://store.katiska.info/tuote/puhelinneuvonta/).
